Ukunguut nengllugutet, sivunghi Jesus Christ-am. Tagikaaguq David-em nengllugutanganeng. David Abraham-enkuneng pinguuq.
Abraham atakaa Isaac-em, Isaac atakaa Jacob-em, Jacob atakaat Judah-nkut anglegutkullghiit,
Judah atakaak Perez-enkuk, Zerah-nkuk (Naangak Tamar), Perez atakaa Hezron-em, Hezron atakaa Ram-em,
Ram atakaa Amminadab-em, Amminadab atakaa Nahshon-em, Nahshon atakaa Salmon-em,
Salmon atakaa Boaz-em, (Boaz-em naakaa Rahab). Boaz atakaa Obed-em, (Obed-em naakaa Ruth), Obed atakaa Jesse-m,
Jesse atakaa Umiilgem David-em. David atakaa Solomon-em. (Solomon-em naakaa Uriah-m nulighqesaqanga.)
Solomon atakaa Rehoboam-em, Rehoboam atakaa Abijah-m, Abijah atakaa Asa-m,
Asa atakaa Jehoshaphat-em, Jehoshaphat atakaa Joram-em, Joram atakaa Uzziah-m.
Uzziah atakaa Jotham-em, Jotham atakaa Ahaz-em, Ahaz atakaa Hezekiah-m,
Hezekiah atakaa Manasseh-m, Manasseh atakaa Amos-em, Amos atakaa Josiah-m.
Josiah atakaat, Jechoniah-nkut anglegutkullghhiit allgeqaagut tamaani Jews-et tuguluki aglaataqngatki Babylon-mun.
Kingunganeng aglaatellghita Babylon-mun, Jechoniah atakaa Shealtiel-em, Shealtiel atakaa Zerubbabel-em,
Zerubbabel atakaa Abiud-em, Abiud atakaa Eliakim-em, Eliakim atakaa Azor-em,
Azor atakaa Zadok-em, Zadok atakaa Achim-em, Achim atakaa Eliud-em,
Eliud atakaa Eleazar-em, Eleazar atakaa Matthan-em, Matthan atakaa Jacob-em,
Jacob atakaa Joseph-em. Joseph ugiikaa Mary-m. Mary naakaa Jesus-em. Jesus Messiah-nguuq.
Sivunghi Jesus Christ-am whatetut: 14-ngukaagut kingunqullghiit Abraham-emeng David-mun. 14-ngukaagutlu kingunqullghiit David-meng kenlanga Jews-et tuguluki aglaatellghitnun Babylon-mun. Taagken Babylon-mun aglaatellghitneng 14-ngukaagutlu kingunqullghiit kenlanga Christ-am allgellghanun.
Jesus Christ-a allgeqaaguq whaten: naanga Mary aang'ghutngwaaqaq Joseph-mun, iwernga nengughutellghillukek Agleghnalghiim Taghnegham qumingestekaa.
Ugikaghqaan Joseph-em kenqigneghutmineng kayngusaakneghmeng Mary piluku, aksaqluku peggnaqegkaa.
Sumeghtaghaatkumaluku tawaten pilleghqani, Atanghem yaqulgan aliighvikluku qavangukun pikaa, "Joseph, David-em kingungha, alingegpenang nulighqigu Mary qayughllak Agleghnalghiim Taghnegham aqsangestekaqaa.
Ighnengnaqnguuq; atighnaken Jesus-meng qayughllak ellmi yuni yuguliyaghqaqii seghleghqellghitneng."
Qamaglluni tawaten aneghtekaaguq apeghiighnaluku Atanghem akuzitkegkaa uuknaliqistekun whaten,
"Aghnaghaq yugem atuqellghilkanga qumingluni, ighnengellequq. Aatqesaghqaqaa Emmanuel" whaten pisiq, "Kiyaghneq whangkunnilnguq."
Enkaam Joseph taghtughluni Atanghem yaqulgan pisqellghatun pikaq. Mary nulighqegkaa,
iwernga atuqumangilkanga kenlanga ighnengellghanun. Taagken Joseph-em Jesus-meng atiqaa.
Jesus allgeghaqngan Bethlehem-emi Judea-melngughmi, Herod umiilgulghii. Allgellghan kingunganeng ighaleqetaaghneng liitkaghllaget asivaghmeng kaatkat Jerusalem-emun.
Aapqughwaaqat, "Naagu taghnughhaq allgelghii umiilgat Jews-et? Ighaleqetaagha esghaamaaghput asivaghmelluku enkaam manigughyaghtughaqaghput."
Umiilgem Herod-em nagaqughluku teggellghiighllakaq, qamagtengngwaaghlutengllu Jerusalem-eghmiit maligulluteng.
Tagsiqlighteghluki qamaglluki chief priest-etlu, apeghtughikayugetlu Liilightuusaneng aaptekii, "Nani Christ-a allgeghyaghqaawa?"
Kiimsiqaat, "Bethlehem-emi Judea-melngughmi. Uuknaliqistem whaten igaqegkaqaa:
'Elpek Bethlehem, Judah-melnguq, igleghutisteyaggiitneng Judah-m ukavantelleghpigaanghituten, qayughllak elpeneng taginaqnguuq igleghutista, igleghutiyaghqaq yumneng Israel-eghmiineng.'"
Taagken Herod-em aksaqluku tagsiqliqii ighaleqetaaghneng liitkaghllaget, liigiknaluku qavngaq aliighyuwhaaqaatanga ighaleqetaaq.
Taagken pikii, "Bethlehem-emun aghulaqlusi elngaatall ivaghteggu taghnughhaq. Naalkegkufsigu ungipaasaghtughnakefsinga, whangallu manigughyaghtughlleqaqa."
Tawaten umiilgem piyisteng igleghtekat. Esghaghlaataqaat ataasiq taana ighaleqetaaq asivaghmelluku, enkaam elngaatall quyateghllakat. Maligtekaat kenlanga aghuliillghanun taghnughhaam nengan quulngani.
Iteghluteng mangteghamun esghaqaat taghnughhaq, naangallu Mary. Segesqughquulluteng maniguqaat. Taagken aqeftaghaateng qelpeghlluki tunquqaat tunusameng: gold-meng, frankincense-meng, myrrh-meng.
Taagken Kiyaghneghem qavangukun yitkii Herod-mun uteghnifqiita pisqelluki enkaam aglaqat nunameggnun allatgun tumetgun.
Ighaleqetaaghneng liitkaghllaget aghulaqsata, qavangukun Atanghem yaqulgan aliighvikluku Joseph pikaa, "Makelluten taghnughhaqlu naangallu anagutikek Egypt-mun. Tamaanlleghhaten uteghniisqellemnun kenlanga qayughllak Herod-em ivaghtesnaqa taghnughhaq tuqutesnaluku."
Enkaam unugmi tawani Joseph-em makelluni aghulaqutkakek taghnughhaqlu naangallu Egypt-mun.
Tamaantekat kenlanga Herod-em tuqullghanun. Enkaam apeghiiqaaguq Atanghem akuzitkegkaa uuknaliqistekun whaten, "Tuqluqaqaqa ighneqa tagisqelluku Egypt-meng."
Herod-em liigiksamigu ighaleqetaaghneng liitkaghllagnun puughsimaniluni sakriteghllakaq. Taagken pilluwaghtet kayagtekii Bethlehem-emun, uvitanganunllu tuquqiisqelluki qamaglluki mekelghiighhaat allgenghhaghhaghneng, maalghugegnun ayumiqulleghtutkalghiinun kenlanga. Tamaakut taghnughhaat nakmikegkaqii qayughllak ighaleqetaaghem allgellghaneng maalghugughlleghhiik ayumiqullghek, ighaleqetaaghneng liitkaghllaget apellghitni.
Tawaten pilleghqun uuknaliqistem Jeremiah-am uuknaliqellgha apeghiiqaq:
"Ramah-mi nagaquqaat leghaghllagaataq. Rachel-nguftuq qiyalghii avaqutaminun, repall ilutughsaghyaghqaaghhaagpenani, qayughllak qamaglluteng tuqulaghaatkat."
Joseph-enkut Egypt-melluki Herod tuqukaq, qavangukun Atanghem yaqulgan aliighvikegkaa Joseph
pikaa, "Makelluten taghnughhaqlu naangallu uteghniitikek Israel-mun, qayughllak tuqutinaqsalghiit taghnughhaghmeng tuqulaghaasimaat."
Enkaam Joseph-em makelluni taghnughhaqlu naangallu aglaatkakek Israel-mun.
Iwernga Joseph-em nagaqughluku nutaghaq umiilga Judea-m, Archelaus-nguniluku Herod-em ighnegha, alingegkaq tawavek aglaneghmeng. Qavangukun Kiyaghneghem ungipaatkaa Joseph Judea-tefqaan pisqelluku, enkaam Nazareth-mun aglaqat Galilee-melngughmun. Tamaantekat uuknaliqistet whaten pillghat, apeghiighesqelluku, "Messiah Nazareth-eghmiinguyaghqaaguq."
Taakwaningani John Paaptaayesta aglaghluni kilgaanganun Judea-m, piinliqaq ungipaqimeng.
Whaten pikaq, "Avuteghqellusi taaqitek seghleghqenneghmeng, qayughllak Ataneghpagullgha Qilagem kaasaghtuumaaq."
John-nguuq uuknaliqistem Isaiah-am akuzitkegkaa whaten piiqngami, "Kilgaani kina akilghuugaquq whaten: 'Yataaghqiteggu Atanghem tuumkaghqaa, taklaghrukegsaghteggu igleghavigkaa!'"
John-em aatkii camel-em melqwaaneng ulimaaghet, meqameng tafsiluni, neqekluni locust-mengllu honey-mengllu.
Yuget aglaghtuutkat ellnganun Jerusalem-emengllu Judea-mengllu uvitanganengllu Kiiwem Jordan-em.
Seghleghqelleteng qayvighqenghatki, John-em paaptaayaaqegkangi Jordan-egni.
John-em esghaghluki Pharisees-elghutetlu Sadducees-elghutetlu tagilghiit ellminun paaptaayesqelluteng pikii, "Elpesi nemeghyani! Kitum anagesqisi Kiyaghneghem nanqigtelleghqaaneng kaannaqelghiimeng?
Sivuklusi pinitun pilleghpesigun ipapighqiteggu seghleghqelleghpesineng avuteghqelleghsi.
Whaten'ngam sumeghtaghaghpenasi, 'Kiyaghneghem nanqiggnaanghitiinkut qayughllak kingunqiinkut Abraham-em.' Ungipaatamsi Kiyaghneghem Abraham kingunengllaannayaghaa maaken uyghagneng!
Whaa maaten qalqalimayaqleggiinaghlluteng ayuqut uqfiget akwiitgun. Qamaglluteng uqfiget pinilghiimeng piitestinghilnguut kepluki, kenghegnun miluusaghqaagut.
Meghqun paaptaayeghiiqunga avuteghkegkanun seghleghqelleghmeggneng. Iwernga tagiyaghqam kingumneng paaptaayelleqiisi Agleghnalghiignengllu Taghneghagneng, keneghmengllu. Aghtughyaghqaanghiteghllagtuq whangamneng, repall talwa kamegkek tugumiiqepagningitagka.
Taana tagiyaghqaq nanqigtiyaqleggiinaaguq. Aafsaghqaqii pinilghiit yuget seghleghneng, katam piitesiighaghtem pekutamineng malliillghatun grain-et. Kagpagluki grain-et mallaq tamaana miluusaghqaqaa qaamyaghqaanghilnguugnun kenghegnun."
Taagken Jesus Galilee-meng tagikaq Jordan-egnun, John-mun paaptaayesqelluni.
Iwernga John-em akuzinnaqutkegkaqsaqanga whaten, "Whanga elpek paaptaayeyaghqaqsaghaghpenga. Sangavek whangamnun tagizin?"
Iwernga Jesus-em pikaa, "Legan saaqsin paaptaayenga qayughllak tawaten pikumtung apeghiighlleqaghpung Kiyaghneghem piyukellgha." Enkaam John-em paaptaayekaa.
Jesus paaptaayeyatni meghmeng aanegkaq. Taagken qilak qelpeghluni esghaqakek Kiyaghneghem Taghneghakek ukilghiik dove-etun ayuqlutek, enkaam ellngakun nalukak.
Taagken ma qilagmeng pikaq, "Unanguuq piniqegkaghllaka Ighneqa, efquqepigtaqa."
Taagken Agleghnalghiim Taghnegham aghulaqutkaa Jesus kilgaanun, Tughneghaghmun seghleghqesnaqutkesqelluku.
40 aghneq, 40 unuk Jesus neghumangilnguq; taagken taakut aghneghet kingungitneng iyataqaq.
Taagken Tughneghaam takuluku pikaa, "Kiyaghneghem Ighneqngukangaten, neqngughtesqiki tamaakut uyghaget."
Iwernga Jesus-em pikaa, "Akuzitet Igaqegkat pikaagut, 'Yuuk kiyaghhnaanghituq neqnginaghhaghqun, iwernga kiyaghsaghqaaguq tamaghhaakun Kiyaghneghem akuzitangakun.'"
Taagken Tughneghaam Jesus aglaatkaa Jerusalem-emun, Agleghnalghiimun Neghllagmun. Tawani Temple-m uusqallghakun nekevesluku
pikaa, "Kiyaghneghem Ighneqngukangaten, qetgeghi tesamavek; qayughllak Akuzitet Igaqegkat pikaagut, 'Kiyaghneghemnguq yaqulegminun paqnasightesaghtughlleqaaten; iiggmeggneng nuqneqelleqaaten luuraq itegaghten uyghaghquunnayukata.'"
Jesus-em pikaa, "Iwernga Akuzitet Igaqegkat whatenllu pikaagut, 'Ataneq Kiyaghneghen nanghiiqugpenaan sasqelluku ellngan piyukelqenghilkanganeng.'"
Taagken Tughneghaam Jesus mayuulluku uusqapiglleghiimun naayghamun kelgutkii qamagtengngwaaghluki ataneghpagullghi nunam, pinighnalleghllagillu.
Enkaam pikaa, "Qamagtengngwaaghluki maakut tuunelleqanka elpenun, segesqughlluten manigughyaquvnga."
Taagken Jesus-em pikaa, "Tughneghaq, iqiten! Akuzitet Igaqegkat whaten pikaagut, 'Manigughyaghqaqan Ataneq Kiyaghneghen, ellnginaaguqlu qepghaasaghqan!'"
Taagken Tughneghaam unisagu Jesus, yaqulget aflengaksaghtuqaat.
Jesus-em nagaqughluku John anusimingllaghvigmenniluku, Galilee-mun uteghniqaq.
Nazareth-meng aglaqaq Capernaum-emun tamaannaluni. Capernaum esnenganituq Naayvam Galilee-m, nunami Zebulun-enkuk Naphtali-nkuk kingunghita kiyaghfigitni.
Jesus-em tawaten pilleghmikun apeghiiqaa uuknaliqistem Isaiah-m uuknaliqellgha. Qavngarugllak Isaiah-m uuknaliqutkegkaqii yuget kiyaghlleghhiit nunagkeni Zebulun-enkuk Naphtali-nkuk. Taakuk nunak naayvam tunganganilnguuk, nallangani Kiiwem Jordan-em, Galilee-melngughmi Gentile-et kiyaghfigitni!
Isaiah-m pikaqegkangi whaten, "Tamaakut kiyaghlleghhiit seghleghqellghem mamleghqestellghani esghaasaghqaagut nighugllagmeng. Alingellghita tuqumeng llangaqa nunangat saapngalghii taghneghangutellghaneng tuqullghem. Iwernga maaten aghtaghaataqii."
Galilee-mun uteghnilleghmineng kenlekluku Jesus-em piinliqaa ungipaqilleni, "Avuteghqellusi seghleghqennanightek, qayughllak Ataneghpagullgha Qilagem kaasaghtuumaaq."
Jesus-em igleghutkelluku esnengani Naayvam Galilee-m, esghaqakek anglegutkullghiik, Simon-enkunguftuk (aatghan allgha Peter), Andrew-nkuk. Iqalliniilghiik negaghpagtek miluutaqluku naayvamun.
Taagken Jesus-em pikakek, "Maligtegnenga, apeghtughlleqamtek iqalliniightengughtesqellutek yugneng."
Tawaninginaq negaghpatek unilluki maligtekaak.
Taaganiqaaghaq esghaqakek anglegutkullghiik, James-enkuk John-enkuk ighneghqek Zebedee-m. Angyameggni atakullghiit negaghpateng ilaaghtughaqeftiit. Jesus-em tuqluqakek.
Tawaninginaq angyaghtek unitkaak atayeklu enkaam Jesus maligtekaak.
Jesus igleghakaq tamanganun Galilee-mi, synagogue-ngitni apeghtughiiqluni. Nani alngunak ungipaqaq Pinilghiineng Ungipaaneng Ataneghpagullghem, naallghuquqaq tamaghhaaneng aqnighneghnengllu, qinuyugnengllu.
Ungipaq mingitkaalghii naallghuqullgha tamaghhaani Syria-mi. Enkaam yuget tagitkiit ellnganun qamaglluki qinuyulghiit, allaaghhiinaaghneng aqnighnelget, ikfiqngalghiit, tughneghalget, sayugpagtaqayuget, uniiqatlu. Qamaglluki Jesus-em naallghutkii.
Uglaapiglleghhiim maligtekaat Galilee-meng, Decapolis-meng, Jerusalem-emeng, Judea-meng, Jordan-emllu inglunganeng taagegken.
Jesus-em esghaghluki yulghuteghllaget maligullghiit, qemimun mayughluni aqumegkaq. Maligsaaghtemi takulaghaasatni,
apeghtughikaq:
"Tamaakut liisimakilghiit aklukingalleghmeggneng Kiyaghneghem kayusillghaneng quyastellelguut, qayughllak yukii Ataneghpagullghan Qilagem.
Tamaakut qivghulghiit quyastellelguut, qayughllak Kiyaghneghem ilutughsaghyaghqaqii.
Tamaakut qusevegngalghiit quyastellelguut, qayughllak Kiyaghneghem tuunyaghqaqaa nuna ellngitnun.
Tamaakut atuqiyupiglleghhiit Kiyaghneghem piyukellghaneng quyastellelguut, qayughllak Kiyaghneghem tuunyaghqaqii piyukellghitneng.
Tamaakut nangllegtalghiit quyastellelguut, qayughllak Kiyaghneghem nangllegyagusaghqaqii.
Tamaakut umyugaqegtat quyastellelguut, qayughllak esghaghyaghqaqaat Kiyaghneq.
Tamaakut nekeggmellengestikayuget yugneng quyastellelguut, qayughllak Kiyaghneghem avaqutaqniyaghqaqii.
Tamaakut amyuutkellengelghiit atuqutmeggneng Kiyaghneghem piyukellgha, qaatkutngatmeggneng quyastellelguut, qayughllak yukii Ataneghpagullghan Qilagem.
"Quyastellelguusi yuget seghlequuqangisi, amyuutkegkangisi, iqlengiqutkegkangisi maligsaaghtengutegpesineng whangamnun.
Elngaatall quyaghllagtek qayughllak qilagmi pama akileghtuusaghqalegllaguusi. Amenqun, neghighluku uuknaliqistet amyuutkegkiit katam maaten amyuutkellghistun elpesi.
"Taghyustun ayuqusi nunam yuganun. Iwernga taghyuq taghyughningiiskuni, alla naten taghyughnighsaghqaanghituq. Atuunanighllequq samun alngunak enkaam egllequq taagken yuget tutmaasghaqelleqaat."
"Nighugestun ayuqusi nunam yuganun. Neghllak qemim qaaynganilnguq talughngayaghqaanghituq.
Talwa kitum alngunak kenelghutak kumaghllukek sagneghmun asingiinnaanghitaak. Itupill quulvaqun llilleqaak nighugutesqellukek tamaghhaanun ilunganilngughnun.
Tawateghpigaq nighugsi kuukgutesteggu yugnun esghiisqelluku aneghneghqilleghsi, enkaam usuqnakangat Atazi qilagmelnguq.
"Sumeghtaghaatkegpenanga taaqesaghtuuniluki atuqneghmeng Moses-em Liilightuusiillu uuknaliqistetlu apeghtuusiit. Tagingunga apeghtuutkennaluki ipa sameng pisighpigaatangi.
Ipa piimsi, qilagenkuk nunankuk kenletghuutellghegkenun kenlanga, talwa sasquvegaghhaq allangughhnaanghituq Liilightuusanilnguq kenlanga qamaglluteng Liilightuusanilnguut apeghiillghitnun.
Enkaangam kitum alngunak qaatkenghilkumigu ataasiq Liilightuusaq, apeghtuusaqegkumigullu yugnun qaatkefqaan pisqelluku, Kiyaghneghem pilleqaa ukalighpigaaniluku Ataneghpagullghani Qilagem. Naqamenraq kitum alngunak qaatkegkumiki Liilightuusat, apeghtuqumikillu ilangi yuget qaatkesqelluki, Kiyaghneghem pilleqaa aangyaghqaaniluku Ataneghpagullghani Qilagem.
Enkaam ungipaatamsi, iteghnaanghitusi Ataneghpagullghanun Qilagem, wetkuqun qaatkutngaaghataghaqufsi Kiyaghneghmun, apeghtughikayugneng Liilightuusaneng, Pharisees-enengllu.
"Nagaquqaqaghsi sivunesinguq ungipaatkaqiit, 'Yugtaghpenasi. Kina alngunak yugtalghii nanqigsaqleguuq aghyuughyaghqaaluni.'
Iwernga whanga piimsi, kitum alngunak ugumiyaguskumigu yulgutni, nanqigtivigmun aglaghsaqleguuq. Kitum alngunak pikumigu yulgutni, 'Uyuq nallughllak', agghistenun aglaghsaqleguuq. Kitum alngunak sasiinghinnikumigu yulgutni, aglaghsaqleguuq kumaghulghiimun hell-mun.
Enkaangam aghqefigegni Kiyaghneghmun tuuninaqumaluten tunusaghpeneng, neqaaskuvgu sugagsimaniluku yulguten,
tunusan unilluku ilaliighyaghtughnaken. Taagken tagiluten tunusan tuunaken Kiyaghneghmun.
"Kitum avutkumakangaten seghletun pimaniluni, ilaliighaghhnaken aglaasimaluten nanqigtivigmun, luuraq avutkistegpek tuunayukangaten nanqigtistemun. Taagken nanqigtistem kelengakistemun anusimingllaghtesnayukangaten.
Ipa piimken, anusimingllaghtesimakangaten aanaanghituten kenlanga nanqigtistem llivikesqellgha qamaglluku llivikegkuvgu.
"Nagaquqaqaghsi whaten pilleq, 'Gelgaghniighpenasi'.
Iwernga whanga piimsi, kitum alngunak esghaghluku aghnaq qiliiqegkumigu taawa gelgaghniighuuq qamagun ilumikun.
Enkaam aghenqigneghem iyegpek seghleghqestekangaten, iikluku eggnaken! Itagnaghyaghqaaguq yugusin nalighneghiteghngaaghmi, iingunaghmi hell-mun miluutelleghqaaneng.
Aghenqigneghem iiggegpek seghleghqestekangaten, kepluki eggnaketen! Pinighataghaghyaghqaaguq yugusin nalighneghiteghngaaghmi, iingunaghmi hell-mun pilleghqaaneng.
"Nagaquqaqaghsi whaten pilleq, 'Kitum alngunak nuliini pegtekumigu, igangllaannakanga kelgutusighqameng pegsimaniluku.'
Iwernga whanga piimsi, yugem nuliini pegsaghqaqenghita wetkuqun gelgaghniiqan. Gelgaghniinghiteghngaan pegtekumigu, gelghaghniightesleqaa allaneng yugmeng ugiiqan. Kitum nulighkegkumigu, taana yuuk ellngallu gelgaghniighullequq.
"Nagaquqaqaghsillu sivunesinguq ungipaatkaqiit, 'Akequsan avelghaghpenaan, iwernga Ataneghmun akequsan atuqaqigu'.
Iwernga whanga piimsi, akeqigpenang atuqluku Kiyaghneghem aatgha, nalighmeng sakun alngunak. Akeqigpenang qilagkun qayughllak aqumutaqaa Kiyaghneghem igleghutilleghminun,
nalighmeng nunakun qayughllak itegaghiitaqaa Kiyaghneghem, nalighmeng Jerusalem-kun qayughllak neghllakaa Umiilegpagllagem.
Akeqigpenangllu naasqughpegun qayughllak talwa ataasighhaq nuyaq qateghtesnaanghitan nalighmeng tagneghtesnaanghitan.
Yeghlegi legan 'aang'ghhaasi', nalighmeng 'nakaaghhaasi'. Sangwaat ilaskufsiki taakugnun Tughneghaghmeng pinguut.
"Nagaquqaqaghsi whaten pilleq, 'Kina iiyngiquvgu elpeklu iiyngighyaghqaaguten. Kitum gguutnga mughugaghtekuvgu elpeklu gguten mughugaghsaghqaaguq'.
"Iwernga whanga piimsi, seghletun pistesi akitegpenaki. Kitum qasaghtekangaten ullungagpegun inglungallu tuunaken.
Enkaam kitum aglaaskangaten nanqigtistemun, ggategken ellmi pinalukek qaasligkenllu tuunakegken ellnganun.
Kitum alngunak qelghuskagu akmagtani igleghutesqelluku ataasimun mile-mun, alla ataasiq mile-a ilannaken.
Kitum sameng tungsighvikegkangaten, tuunaken. Kitum sameng navghaghvikegkangaten, navghinnaken.
"Nagaquqaqaghsi whaten pilleq, 'Piniqluki ilakumtaasi, ugumikluki ugumikilghiit elpesineng'.
Iwernga whanga piimsi, 'Piniqluki ugumikilghiit elpesineng, yughaatkaqitekillu amyuutkistesi Kiyaghneghmun quyastesqelluki'.
Tawaten pikufsi yuget liisimakelleqiisi avaqutaqutsi Atagpesinun qilagmelngughmun. Yuuk tamaghhaan tawateghlluwaaq piiqaa. Siqineni piitestaqaa seghleghnunllu pinilghiinunllu. Tawateghpigaq eslallugughtestaqaa qaatkutkayugnunllu qaatkusigalngughnunllu.
Kiyaghneghem akileghtughlleqisii-i piniqistenginaghhasi piniqegkufsiki? Talwa tax-meng qerngughtistet piniqaqiit piniqisteteng.
Enkaam ilakumtaghhiinasi quyakaataqufsiki, naten allangulleqetsi ilangitneng yuget? Talwa maniguusigalnguut Kiyaghneghmun quyakaqiit ilakumtaateng!
Elpesi avaqutaqngutanganeng Atagpesi qilagmelnguum pinightek tawateghpigaq Atagpesi pinillghatun."
Jesus-em apeghtuusani nagneghutkii, "Wataghllak pinitun pillesi esghaghsaqegpenaki. Esghaghsaqegkufsiki Atagpesi qilagmelnguum akileghtughnaanghitiisi.
"Enkaam tuunikuvek aklumalghiinun, piniiyugneghestun pigpenang. Qalghightaghtestikayuguut tuunivagilgameng esghiisqelluteng. Tawaten piiqut, synagogue-nillu tumenillu usuqesqelluteng. Ipa ungipaatamsi akileghtuusangwaaghluteng ayuqut.
Iwernga tuunikuvek aklumalghiinun, kina alngunak ungipaategpenaan,
kitumun alngunak nallukesqelluku tuuniillghen. Atagpek esghapagaqaaten enkaam akileghtughlleqaaten."
"Yughaneghpesini piniiyugneghestun pigpenasi. Yughaghyuneghtuut nekevghaghmeng synagogue-nillu tumenillu esghiisqelluteng yugnun. Ipa ungipaatamsi akileghtuusangwaaghluteng ayuqut.
Iwernga yughaghnaqneghpeni, iteghluten negpenun uumgulluten yughaghaqi Atagpenun aliinneghilgughmun. Atagpek liisimakaa aksaqluku sallghen enkaam akileghtughlleqaaten.
"Yughaneghpesini Kiyaghnepigmun maniguusigalngughestun pigpenasi. Yughaneghmeggni uteghpagtaghaqiit akuzitet sameng pisiinghilnguut. Sumeghmeggni akuzilleghllagmegteggun kiimsighlleqniluki yughalleteng piiqiit.
Ellngistun ayuqegpenasi qayughllak Atagpesi liisimakaa aklukegkaghsi, talwa aaptestegpenasi.
"Enkaam whaten yughaghaqitek, 'Whangkuta Atavut qilagmelnguq pamani, agleghnalghii aatghen quulvallengli.
Yughaghtukut Ataneghpagullghen tagisqelluku, piyukellghenllu apeghiighesqelluku nunami whani, katam qilagmelngughestun.
Neghyaghqaliteqeghtikut aghneghmi whani.
Seghevutaghtiki seghleghqelleput seghevusimaluki seghletun pisteput.
Nanghiiqullengestegpenaamta, iwernga yugulikut taagken Seghleghmeng. Ataneghpagulleq, aghtughyaghqaanghilleq, nighughqelleq, elpek pikaten quunperugllak. Amen.'
"Seghevuskufsiki seghletun pistesi, Atagpesi qilagmelnguum seghevulleqiisi.
Iwernga seghevunneghilkufsiki seghletun pistesi, Atagpesi seghevunnaanghitii seghleghqellesi.
"Fast-eneghpesini iilqesugnighqegpenasi piniiyugneghestun. Aghmigigatut, mesuunangigatut liigikesqelluteng fast-enguniluteng. Ipa ungipaatamsi, akileghtuusangwaaghluteng ayuqut.
Fast-eneghpeni aghmigaqillu mesuunaaqillu,
ilagpenun nallukesqelluku fast-ellghen. Iwernga Atagpek aliinneghilnguum liisimakaa saaquten enkaam akileghtughlleqaaten.
"Nunami whani kagpagpenasi aklungimeng qayughllak kingugemllu anaghtaallghemllu naafqelleqii, teglegniightetlu naafqiiluteng teglegllequt.
Iwernga elpesineng katam qilagmi kagpagitek aklungimeng qayughllak moth-ngituq, anaghtaangituq naafqiiyaghqameng, tegleghniightengituqlu naafqiiluteng teglegughyaghqameng.
Sumeghtaghaatkumanginaghlleqaghsi aklungigpesinun kagpagvigsi.
"Iyek kenelghutastun ayuquk yugusimun. Iiskegtekuvek iingunaghmi yugusin nighugllagullequq,
iwernga iyellugmeskuvek iingunaghmi yugusin mamlegllagullequq. Enkaam nighuk ilugpenilnguq mamlegukumi, elngaatall mamlepigtuq!
"Kitum alngunak qepghaannaanghitaak maalghuk umiilgek. Maalghugegneng umiilelgukumi ugumikelleqaa ataasiq, piniqelleqaa ilanga. Qaatkutngallequq ataasimun, pitkennaanghitaa ilanga. Enkaam piniqnaanghitaghsi Kiyaghneq piniqumaluku mani.
"Tamaaken apalluqluku ungipaatamsi, nulqaviighutkegpenaan ungvalleghsi, sameng neghelleghqaghsi, meghelleghqaghsi, nalighmeng sameng aatelleghqaghsi. Sumeghtaghaqaghtekqun, unguvalleq megnunaghataghaghtuq neqmeng, yugusiqlu megnunaghataghaghtuq aatkaneng.
Esghaqaghtekiqun qawaaget, piitesighiigatut, unatiigatut, kagpagingigatut. Naqamllu Atagpesi qilagmelnguum neghqaqii! Elpesi megnunaghataghanghitsii qawaagneng?
Nalighpesi nulqaviighutkelluku unguvalleni taakughlleqaguu?
"Sangan nulqaviightaqetsi aasaghqameng? Esghaqaghtekiqun piitesighaat piitellghit, qepghiigatut talwa aatkanglliigatut ellmeggneng.
Ungipaatamsi talwa Solomon aklungighllagmini aasigatuq piitesighaghestun pinightutkalghiimeng.
Kiyaghneghem aasightughaqii vegaaghet, iwernga aga unaami quukaqiit. Kiyaghneghem aasightuqayugukaki veghaaget, aasightughataghaghnaanghitisii elpesi? Ugpeqilleghqestaapigutsi!
Tamaaken apalluqluku nulqaviightegpenasi whaten, 'Sameng neghnaqesta?' nalighmeng 'Sameng meghnaqesta?' nalighmeng 'Sameng aannaqesta?'
Gentile-et tamaana nulqaviighutkaqaat. Atagpesi qilagmelnguum liisimakii qamaglluki aklukegkasi.
Tamaaken apalluqluku kiyaghtelleghpesini megnunalleghpigaaghtestekek Kiyaghneghem Ataneghpagullghallu, piyukellghallu. Tawaten pikufsi Kiyaghneghem tuunelleqii qamaglluki aklukegkasi.
Nulqaviighutkegpenaan unaamilleghqaq, qayughllak unaamim seghleliighi itagnaghyaghqaagut tawavek aghneghmun. Seghleliiq pikayuguuq aghhutanga tamaghhaan, ilaaghataghaghpenaan unaamim seghleliilleghqaaneng."
Jesus-em apeghtuusani nagneghutkii, "Nanqigtigpenasi ilagpesineng enkaam Kiyaghneghem nanqiggneghillisi,
qayughllak Kiyaghneghem nanqiglleqiisi tawatengngwaaq nanqigtilleghpesistun ilagpesineng. Atuqelleqiillu elpesinun ataasit tamaakut pikasi ilagpesinun.
Sangan esghaghsigu yulgutegpek iisqughutnga, elpek katam iisqughuten unaghsighllak avelghaghluku?
Salghiimeng yulguten pizigu, 'Entaa-a iisqughutngiqaghlaken', elpek paninang iisqughutelguluten unaghsighllagmeng?
Uyuq piniiyugneq! Sivukluku unaghsighllak iyegpeneng nusugluku elngaatall whateghlluwaaq esghaghluku yulguten iisqughutngighnaken."
Taagken Jesus-em pikii, "Legasiighwaghtenun apeghtuusaqegpenaki Kiyaghneghem Akuzitangi, qayughllak qikmistunllu kurugaghestunllu ayuqut. Sangwaat agleghnalghiit tuunegpenaki qikminun luuraq sughugnayukangisi. Akituqat sungaat miluutegpenaki kurugaghnun, luuraq tutmaasghaqnayukatki.
"Aaptek, allgeghullequsi; ivaghitek, naalkullequsi; tenglugtughtek amigkun, qelpeghulleqiisi.
Qayughllak kina alngunak aapleghhii, allgeghusaghqaaguq; kina alngunak ivaghilghii, naalkusaghqaaguq, kina alngunak tenglugtulghii amigkun, qelpeghulleqaa.
Kitum yugem ighneni tungsiqan neqekrangllameng, tuunelleqaguu uyghagmeng?
Nalighmeng tungsiqan iqallugmeng, tuunelleqaguu nemeghyameng?
Seghleghughngaaghpesi, avaqutasi tuunyaghqaqasi pinilghiimeng tunusameng. Atazi qilagmelnguq tuuniyugataghaghluni ayuquq pinilghiimeng tunusameng tamaakunun aapleghhinun ellminun.
"Enkaam yulgutegpesinun pinitun pistesukufsi, elpesillu pinitun piiqiteki. Tawaten apeghtughinguut Moses-em Liilightuusiillu, uuknaliqistetlu igaqegkiit."
Taagken Jesus-em pikii, "Iteghtek kagpestaaghhaghqun amigkun. Amik hell-mun ayuqelghii nuqutuuq, tuumkegtuqlu enkaam uglaq taakwagun igleghtaquq.
Iwernga amik unguvalleghmun ayuqelghii kagpestaaghhaaguq, tuumllugmetuqlu enkaam qafsinkuuraghhaam naalkaqii tumet unguvalleghmun ayuqelghiit.
"Kelengalusi uuknaliqistesighwaaghneng. Takulleqiisi penniighsugnighqelluteng, taawanginaq ugighsalghiistun amaastun ayuqut.
Liigikelleqasi nangaghneghitgun liigikelleghpesistun uqfiget sameng piitestillghitgun. Sikughlluget piitestingigatut grapes-meng nalighmeng figs-meng, tawateghpigaq seghleghet yuget pinitun pingigatut.
Uqfik pinilghii piitestiyaghqaaguq pinilghiimeng, taawanginaq uqfik seghleq piitestiyaghqaaguq seghleghmeng.
Uqfik pinilghii piitestinaanghituq seghleghmeng, uqfik seghleq piitestinaanghituq pinilghiimeng.
Enkaam alngunak uqfik piitestinghilnguq pinilghiimeng kepluni kumaghsaghqaaguq.
Enkaangam tawatetellghitgun liigikelleqasi uuknaliqistesighwaaghutangi."
Jesus-em apeghtuusani nagneghutkii, "Ilangi yugem whangamnun maligsaaghtekniiqut enkaam piiqaatnga, 'Atanqamken' iwernga iteghnaanghitut Ataneghpagullghanun Qilagem. Tamaakunginaat atuqilghiit piyukellghaneng Atama qilagmelnguum iteghyaghqaagut Ataneghpagullghanun Qilagem.
Nanqigtillghem Aghneghani, uglam piyaghqaqaanga whaten, 'Ataneq, Ataneq! Ateghpegun Kiyaghneghem ungipaa aapqaqaghput. Ateghpegun aanesquqaqaput tughneghaat uglalghiineng yugneng. Ateghpegun allaaghlluwhaghtiighaataqaagukut uglaghngaan!'
Iwernga whaten pilleqanka, 'Nallukngwaaghamsi, iqitek whangamneng, seghletun pisteni'.
"Kina alngunak nagallghii apeghtughillemnun, qaatkegkumiki peghqinelghiitun yugtun ayuquq mangteghangllaqaq uyghagem qaayngakun.
Eslallugughteghllagyalghiimi, kiiwet ulevumaghmeng, anuqlighllagyalghiimillu, tawallima mangteghaq uullghumangilnguq qayughllak uyghagkun nekeftekaalghii.
"Iwernga kina alngunak nagateghngaaghmi apeghtughillemnun, qaatkenghilkumiki, nalluqatun yugtun ayuquq mangteghangllaqaq qenaaghllugkun.
Eslallugughteghllagyalghiimi, kiiwet ulevumaghmeng, anuqlighllagyalghiimillu, aga mangteghaq uulqaq naavngwaaghluni."
Jesus tamaaken apeghtughineghmeng taaqsan, yulghuteghllaget saghiighayukat,
qayughllak apeghtughikaq aghtughyaghqaanghillelighluni, apeghtughikayugestun Liilightuusameng pigpenani.
Jesus qemimeng ukigyan, yulghuteghllagem maligtekaa.
Taagken yuuk, leprosy-lek, tagiluni ellnganun, segesqughfikluku, pikaa, "Ataneq, piyukelqegkuvgu, ukmangiqaghnga."
Enkaam Jesus-em tawavek saafluku pikaa, "Piyukelqaqa, ukmangiighten!" Tawaninginaq leprosy-ngiitkaq.
Taagken Jesus-em pikaa, "Wataghllak kina alngunak ungipaategpenaan naallghutelleghpeneng, yeghlegi aglaa priest-mun esghaghligu naallghutellghen. Taagken aghqerraaghhaaten Moses-em Liilightuusaan pisqellghatun ipapighqesqelluku naallghutellghen."
Taagken Jesus Capernaum-emun pikaq. Kaataquqlu, Rome-em umiilwaaghan takuluku kayusiitaghtesqelluni pikaa,
"Ataneq, whangkunni qepghaghteka, uniighumaaq, ikfiqeghllaguuq."
Jesus-em pikaa, "Naallghusaghtughnaqaqa."
Iwernga umiilwaaghem pikaa, "Ataneq, itagnanghitunga elpenun iteghviksaghqaalunga mangteghamnun. Legan tawanlluten naallghutesqigu qepghaghteka enkaam naallghulli.
Qelghikayugmeng umiilelguunga enkaam whangallu qelghaqanka pilluwaghtenka. Ataasiq qelqumkun, 'Aghulaqi' aga aghulaqellequq. Ilanga whaten pikumkun, 'Tagi' tagillequq. Qepghaghteka qelqumkun, 'Una piightigu', aga pilleqaa."
Jesus-em nagalluku saghiighayukaq, enkaam yuget maligullghiit ellminun pikii, "Ipa ungipaatamsi, nallaasigatunga kitumeng alngunak Israel-eghmiimeng, uutun yugtun ugpeqineghtutkalghiimeng.
Ungipaatamsi, asivaghmengllu pakfallamengllu yulghutet tagilaghaasaghqaagut Ataneghpagullghanun Qilagem. Tawani aqumuulluteng neghelgusighlleqiit sivuneput Abraham-enkut, Isaac-enkut, Jacob-enkut.
Iwernga tamaakut Ataneghpagulleghmesaghqaayalghiit aanesaghqaagut mamlegllagmun, tawani elngaatall qiyaaghwaghllagllequt gguteteng terqitaagtaamiita avuteghqem angtalanganeng."
Taagken Jesus-em pikaa umiilwaaq, "Aglaghhaaten, ugpeqilleghpetun apeghiighllequq." Enkaam tawaninginaq umiilwaaghem qepghaghtenga naallghutkaq.
Jesus Peter-enkunun piluni, esghaqaa aghnaq Peter-em sakinga qavaghvigmeteftuq puqleghaluni.
Saafsaqminigu iiggakun puqleghangiitkaq, aga makelluni kepsiiqukaa.
Ighivgaghyagu Jesus-mun tagiquutkiit tughneghalget ilumegteggun enkaam aanesquqii tughneghiit akuzilleghmikun, qamagllukillu qinuyuget naallghutkii.
Tawaten pikaq apeghiighnaluku uuknaliqistem Isaiah-m whaten pillgha, "Tugukaqii qinuyulleput, iqitkaqii aqnighneput."
Jesus-em esghaghluki uvitminilnguut yulghuteghllaget, yataaghqesqegkii naayvam inglunganun aghvighnaluteng.
Taagken apeghtughikayugem Liilightuusameng takuluku pikaa, "Apeghtughista, maliglleqamken natmun alngunak pikuvek."
Jesus-em pikaa, "Kaviighet riigtelguut, qawaaget unglutelguut, iwernga Ighnegha Yugem ingaghfigitaquq."
Ilangan maligsaaghtengan pikaa, "Ataneq, maliglleqamken iwernga sivukluku ataka lliveghyaghtuqaghlakun."
Iwernga Jesus-em pikaa, "Maligtinga. Tamaakut maligusunghilnguut whangamnun tuqukaagut taghneghamegteggun; lliveghlitki tuqumasliiteng."
Taagken Jesus angyamun uugsan maligsaaghtengillu uuglleghaatkat.
Puglellghita kiingungiighhaaneng esla nuuskagllagan naafteghllakaq, naayvaqlu imaghllugughteghllagumaghmi, repall angyaq imighaataqegkaa. Iwernga Jesus qavaalghii.
Maligsaaghtet takuluku taghtughtekaat whaten pimaan, "Ataneq, yugulikut! Tuqulaghaannaqukut!"
Jesus-em pikii, "Sangafsi alingetsi? Ugpeqilleghqestaapiguusi!" Taagken nekevluni ineghtekakek anuqallu imaghllugetlu enkaam amsanaghllugughtekaq.
Qamaglluteng saghiighayukat. Whaten pikat, "Natelnguuwa yuuk una? Talwa anuqemllu imaghllugetlu qaatkegkangat!"
Jesus-enkut kaasameng inglunganun naayvam, aglaqat Gadara-ghmiit nunangitnun. Taagken maalghuk yugek tughneghalgek ilumegnegun tagilutek lliveghneng nallaqaak Jesus. Suugllugllagek repall kina alngunak taakwagun tuumkun igleghsigalnguq.
Legan esghaghluku Jesus akilghuukak, "Sanaqsikut, Ighneghani Kiyaghneghem? Ikfiqesnaqsikut pilleghqaq kaatestegpenaan?"
Taawanguq qantaghani kurugalghutet, neghaqeftut.
Tughneghaat maniguutepiglluteng Jesus pikaat, "Aanestekufkut, kurugaghnun iteghaatesnakefkut."
Enkaam Jesus-em pikii, "Aanleghaatek!" Aanleghaalluteng kurugaghnun iteghaatkat. Aga kurugaat pangalgutkat asitmun naayvamun nagneghluteng meghmi tuqulaghaatkat.
Kurugaghneng aflengakilghiit qimaaguutkat nemun. Tawani aapqagket samatkek tughneghalguyalghiik ilumegnegun, samatangillu kurugalghutet.
Enkaam qamagtengngwaaghluteng tamaakumiit esghaghyaghtuutkaat Jesus. Esghaghyamegteggu maniguutepiglluteng aghulaqesqegkaat nunameggneng.
Taagken Jesus angyamun uuglluni inglunganun naayvam aghviqaq. Enkaam Capernaum-emun aglaqaq neminun.
Ilangita yuget ellnganun tagitkaat uniiqaq yuuk allighaakun. Jesus-em liigikluki ugpeqilleghtulngit, pikaa uniiqaq, "Ighnemni, quya! Seghleghqelleghten seghevutut."
Taagken ilangi apeghtughikayuget Liilightuusaneng sumeghtaghaqat, "Una yuuk seghleghqeghllagtuq. Kiyaghneghuyugtuq seghevutilleghmikun seghleghqelleghneng!"
Jesus-em liisimakluki sumeghtaghallghit, pikii, "Sangan seghleghmeng sumeghtaghaghetsi?
Naliq akuzilleq piyaqniita, 'Seghleghqelleghten seghevutut' nalighmeng 'Makelluten piyugi'?
Liigikesnaqamsi Ighnegha Yugem seghevutilleghqalgutanga seghleghqelleghmeng nunami whani." Enkaam uniiqaq yuuk pikaa, "Makelluten, allighan tuguluku, aglaa!"
Yuuk makelluni aglaqaq.
Yulghutet esghapagluku tallughyukat, usuqegkaat Kiyaghneq tawatelngughmeng aghtughyaghqaanghilleliskangi yuget.
Taam kingunganeng Jesus-em igleghutkelluku esghaqaa tax-em qerngughtistenga, aqumluni qepghaghvigmini; Matthew-nguftuq. Pikaa, "Maligtinga." Enkaam Matthew-m nekevluni maligtekaa.
Mulugpenateng Jesus-enkut maligsaaghtekullghiit neghyaghtuqat Matthew-nkunun. Neghuusimaluki tax-meng qerngughtistelghutetlu, seghleghqestelghutetlu aqumluteng Jesus-enkut neghelgusiqiit.
Ilangita Pharisees-et esghaghluku neghelgusiighilghii, maligsaaghtengi aaptekiit, "Sangan apeghtughistegpesi neghelgusightaki tax-meng qerngughtistetlu, seghleghqestetlu?"
Jesus-em nagalluki kiimsiqii, "Yugunqegtat aghallegtaghsughniitut, tamaakunginaat qinuyulghiit.
Liisaghtughteggu sameng pisiitanga una Akuzitnilnguq Igaqegkaq whaten pilghii, 'Piyukenghitanka aghqutesi, itupill nangllegtaghtesugamsi.' Tagingunghitunga tagsighnaluki elqughutngalghiit, iwernga taginguunga tagsighnaluki seghleghqestet."
Taagken John-em Paaptaayestem maligsaaghtengita takuluku Jesus aaptekaat, "Sangan whangkutallu Pharisees-etlu awen fast-aaqesta, naqam maligsaaghteten fast-egpenateng?"
Jesus-em kiimsiqii, "Nulightughyaghqam tagsiqliqii qivghungayaghqaawaat tawanlluku nulightughnaqelghii? Yeghlegillu! Iwernga pilleghqaq kaasaghqaaguq nulightughnaqelghii ellngitneng iqitestekumegteggu, elngaatall tamaani aghneghni fast-ellequt."
Taagken Jesus-em pikii, "Kitum alngunak ilaaghnaanghitaak aatkalugek nutaghameng liiqneghmeng. Ilaalleq qellughtekumi piigullequq, enkaam piilleq sullevellequq.
Talwa kitum alngunak wine-eghraghaghmeng imighnaanghitaa awataghpaluk qayughllak awataghpaluk imiqumi aafkaghluni imiighullequq. Enkaam awataghpaluk atuuyaghqaananighllequq. Iwernga awataghpagraghaq imiqumi wine-eghraghaghmeng qerngaagmek naavnaanghituk."
Paninang Jesus akuzimaluku Jews-et igleghutistengat iteghluni segesqughlluni manungakun pikaa, "Panika whaa tuqun'ghhaaguq, iwernga takuluku saaftekuvgu unguvaghllequq."
Enkaam Jesus-em nekevluni maligtekaa, maligsaaghtengillu maligutkat.
Aglaamaluki, qinuyulghiim aghnam takukaa Jesus tunutanganeng. Qula maalghuk siipneqluku ayumiqulleq kiitelqungigalnguq. Whaten sumeghtaghaqaq, "Saafteqeghsaqumkun aatkaakun, naallghunnayaghtunga." Enkaam saaftekaa atkuyaaghan keniikun.
Jesus-em qiivutkelluku esghaghluku aghnaq pikaa, "Panimni alingegpenang! Ugpeqilleghpegun naallghututen." Aga aghnaq naallghutkaq.
Taagken Jesus-em kaalluni igleghutistenkunun, esghaqii tuqiilghiini qalghightaghtetlu, yulghutetlu qiyaaghuuteghllalghiit.
Tawavek pikii, "Aanleghaatek! Aghnaghaghhaq tuqullghituq qavaaguq!" Iwernga nenglaqegkaat.
Aanleghaatesatki, iteghluni Jesus-em tugukaa iiggakun, enkaam aghnaghaghhaq unguvaqaq.
Enkaam taana allaaghlluwhaghtilleq ungipaqegkaat tamangani.
Taagken Jesus aghulaqegkaq nemeng. Ayaakak yugek maligsaaqaak, akilghuumaagmek whaten, "Ighneghani David-em, nangllegyagutikung!"
Aga mangteghamun iteghyan maligtekaak, enkaam Jesus-em aaptekakek, "Ugpeqestegneguu naallghutilleghqaqa?" Kiimsiqaak, "Aa-a Ataneq!"
Taagken Jesus-em iyegkenkun saaflukek pikakek, "Ugpeqilleghpetegetun apeghiighli."
Enkaam esghaghyagutkak. Jesus-em ineghtengngwaaqakek, "Ungipaghpenatek kitumun alngunak."
Iwernga navek pineghmegni aapghaqegkangak Jesus-em apeghiiqaa ellmegnun.
Taakuk yugek aghulaqumalukek, Jesus-mun tagitkaat yuuk akuzingigalnguq qayughllak ilumikun tughneghalek.
Legan Jesus-em tughneghaq aanestaa, yuuk aga akuzikaq. Enkaam yulghutet saghiighayugulluteng whaten pikat, "Whatelngughmeng allaaghlluwaghtilleghmeng esghaasigatukut Israel-mi!"
Iwernga Pharisees-et pikat, "Umiilgita tughneghaat aghtughyaghqaanghillelisimaat aanesqiisqelluku tughneghaghneng."
Taagken Jesus igleghtekaq tamaghhaani Galilee-mi, apeghtughimaghmi synagogue-ngitni, ungipaqimaghmillu Pinilghiineng Ungipaaneng Ataneghpagullghem. Naallghuquqii qamaglluki aqnighnelgetlu qinuyulghiitlu.
Esghaghluki yulghuteghllaget nangllegyagutkii, qayughllak seghleliighngaghllaget, kayutngunateng; penniighestun penniighnightengilngughestun.
Taagken maligsaaghteni pikii, "Uglalghiim yugem ugpeqsugaqiit Pinilghiit Ungipat. Tamaakunguut usputngalghiit nunivagseghanun unataghyaqleggiinaaghtekat. Taawanginaq palapiguut qepghaghtet.
Enkaangam yughaghtek Atanghanun unataghyaghqat, kayagtisqelluku qepghaghtekaghqameng unataghyaghqaanun."
Jesus-em qerngughlluki qula maalghuk siipneqluku maligsaaghteni, aghtughyaghqaanghillelitkii aanestiyaghqaaluki tughneghaghneng, naallghutiyaghqaaluki tamaghhaaneng aqnighneghnengllu, qinuyugnengllu.
Ukunguut qula maalghuk siipneqluku apostle-et: sivuliq, Simon (alla atelek Peter-meng), Andrew (anglegutanga), James-enkuk John-enkuk (Zebedee-m ighneghqek),
Philip-enkut, Bartholomew-nkut, Thomas-enkut, Matthew-nkut (tax-meng qerngughtistenguyalghii), James-enkut (ighnegha Alphaeus-em), Thaddaeus-enkut,
Simon-enkut Zealot-a, Judas Iscariot-lu (uveghpagutiyaghqaq Jesus-meng).
Jesus-em, taakut qula maalghuk siipneqluku apostle-et kayagtekii qelghuumiita, "Gentile-etlu, Samaria-ghmiitlu nunangitnun pifqaafsi.
Yeghlegi Israel-eghmiinun pitek qayughllak iflakastun penniighestun ayuqut.
Navek alngunak pineghpesini whaten ungipaghaqitek, 'Ataneghpagullgha Qilagem kaasaghtuumaaq!'
Qinuyuget naallghuteki, tuqukat unguvaghteki, leprosy-lget naallghuteki, tughneghaatlu aanesqughteki yugneng. Akingunaan allgeghutkaagusi, enkaam akingunaan tuunitek.
Kelqegpenasi manimeng: gold-meng, silver-meng, talwa copper-meng.
Kelqegpenasi akmagtameng, simiitkaghqameng, kamegmeng talwa ayaviighmeng, qayughllak qepghaghta aklukegkaaneng tuunyaghqaaguq.
"Town-enun nalighmeng village-enun kaanneghpesini ivaghiiqitek kitumeng pinilghiimeng enkaam ellnganitaqitek kenlanga aghulaqsaghqaaghtelleghpesinun.
Iitqufsi mangteghaanun quyastaqiteki tawanlenguut whaten, 'Kiyaghneghem nekeggmellgha elpesinilli.'
Upughaskangisi, quyastilleghsi tawantesnakesi. Iwernga upughanneghilkangisi, quyastilleghsi veghhnakesi.
Kitum alngunak upughanneghilkangisi nalighmeng naganneghilkangisi, aanutkelluku mangteghameng nalighmeng aghulaqutkelluku town-meng, itegaghpesi pagulangi ufsugunnakesi.
Ipa ungipaatamsi, Nanqigtillghem Aghneghani, Sodom-eghmiitlu Gomorah-ghmiitlu aghyuulleghqestaaghhaayaghqaagut taam nem yuganeng!"
"Ukughsi! Kayagtekumsi penniighestun qungangitnilngughestun amaat lliighlequsi enkaam peghqinghulusi nemeghyastun, nekeggmellusi doves-tun.
Kelengalusi, qayughllak yuget tugulusi aglaalleqiisi agghistenun, kagsagmiglleqiisillu synagogue-meggni.
Whanga apalluqlunga, nekevesleqiisi sivungitgun igleghutistetlu umiilgetlu. Enkaam liigikesaghqaaghlleqaghpesinga ellngitnunllu Gentile-enunllu.
Nanqigtestemun aglaaskangisi, teggellghiighpenasi naten akuzilleghqaghpesineng, nalighmeng sameng pilleghqaghpesineng. Akuziyaghqaaghtekufsi akuzitkaghqalgullequsi.
Akuzitet elpesi pikenghitasi qayughllak Atagpesi Taghneghakek akuzillequk elpesigun.
"Yuget ellmeng katam angleguteteng tuqutesleqiit, atatlu avaqutateng tawaten piyaghqaqiit. Avaqutat anguyiilluki angayuqateng tuqutesleqiit.
Whangamneng apalluqlusi yugem qamaglluni ugumikelleqiisi. Iwernga nuqenneghtuqat kenlanga kenlemun yugulillengyaghqaagut.
Takukaghpesini amyuutkegkangisi, ilanganun town-em qimaggaasi. Ipa ungipaatamsi, qamaggnaanghitasi Israel-em town-ngi, sivungani Ighneghan Yugem tagilleghqaan.
"Maligsaaghta qaasghutinganghituq apeghtughistemineng, talwa qepghaghta qaasghutinganghituq umiilegmineng.
Itagnaghiyaghqaaguq maligsaaghta apeghtughistemitun lliiqumi, qepghaghtallu umiilegmitun lliiqumi. Naasquutilghii nengllugutmineng, Beelzebul-meng atiimakatgu, nengllugutangi seghleghataghaaluki atighyaghqaqiit.
"Enkaam alikegpenaki tamaakut amyuqetaghtet. Sangwaa alngunak nallukegkaq liitesaghqaaguq, qamagllunillu aksaqegkaq qayvighqesaghqaaguq.
Elpesinun sangwaat aapqanka apeghyaghqaqasi tamanganun. Sigutquutkegkanka elpesinun, ungipaqsaghqaqasi mangteghat qaayngitneng.
"Enkaam alikegpenaki yuget tuqutikayuget yugusighhiinaghmeng iwernga tuqutinaanghitut unguvasimeng. Itupill alikiteggu Kiyaghneq, qayughllak hell-mi naafqiiyaghqaaguq tamaghhaagkeneng yugusimengllu unguvasimengllu.
Penny-meng tukfighyaghqaqagsi qawaaggaak, naqamllu aallgha ifkaqan Atagpesi liisimakaa.
Iwernga elpesi aflengakataghaghlusi ayuqiisi, qayughllak talwa nuyaghpesi uglaghtalngi liisimakii.
Enkaam alingegpenasi, Atagpesi megnukataghaghiisi qawaaggaghneng!
"Kitum alngunak ungipaaskaki yuget, whangamnun pikniluni, whangallu Ataka qilagmelnguq ungipaalleqaqa whangamnun pikniluku.
Iwernga kitum alngunak ungipaaskaki yuget whangamnun pikenghinniluni whangallu Ataka qilagmelnguq ungipaalleqaqa whangamnun pikenghinniluku."
Jesus-em paninang aleghquqii, "Sumeghtaghaghpenasi nekeggmellengestiyaghtuunilunga nunam yuganun. Yeghlegillu! Nekeggmellengestiyaghtuunghitunga, taawanginaq pillugutestiyaghtuugunga.
Taginguunga yugmun anguyaliitesqelluku atanga, aghnamun anguyaliitesqelluku naanga, ukaaghanun anguyaliitesqelluku sakinga aghnaq.
Enkaam yuuk nengllugutangita anguyaliilleqaat.
"Kitum alngunak piniqegkumigu atani nalighmeng naani pakiggulluku whangamneng, whanga pikepagningitaqa. Kitum alngunak piniqegkumigu ighneni nalighmeng panini pakiggulluku whangamneng, whanga pikepagningitaqa.
Kitum alngunak qaquurani tuguyunghilkumigu maliggnaanghitaanga, enkaam whangamni itagnanghituq.
Kitum alngunak unguvalleni ellminun piknikumigu iflayaghqaqaa. Iwernga kitum alngunak unguvalleni pegtekumigu whanga apalluqlunga allgeghsaghqaqaa unguvallepik.
"Kitum alngunak upughaskangisi, whangallu upughalleqaanga, enkaam kitum alngunak upughaskuminga, upughalleqaa kayagtisteka.
Kitum alngunak upughaskumigu uuknaliqista uuknaliqistengutanganeng, akileghtuusangellequq uuknaliqistetun. Kitum alngunak upughaskumigu elqughutngalghii yuuk elqughutngatanganeng, akileghtuusangellequq elqughutngalghiitun yugtun.
Kitum alngunak nenglekeglleghhiimeng meghsikumigu ukalighpigaq maligsaaghteka apalluqluku maligsaaghtekutemneng, ipa piimsi akileghtuusangepestaaghyaghqaaguq."
Jesus-em qula maalghuk siipneqluku maligsaaghteni apeghiighyamiki apeghtughaneghmeng, tamaaken aghulaqegkaq ilangitnun town-et apeghtughinalunillu ungipaqinalunillu.
Anusimingllaghvigmelluni John-em Paaptaayestem nagaqughluku Christ-a saaqutanga, ilangi maligsaaghteni kayagtekii Jesus-mun.
Aaptekaat Jesus, "Elpengwaa taginaqnikaat, nalighmeng kina tagiyaghqaawaa?"
Jesus-em kiimsiqii, "Ungipaasaghtughteggu John nagatkaghpesinengllu esghaqaghpesinengllu:
ayakaayalghiit esghaghyagutut, piyugigasalghiit piyugyagutut, leprosy-lguyalghiit naallghutut, tuuslaghyalghiit nagaquusagutut, tuqukaayalghiit unguvaghtut, aklumalghiinunllu Pinilghiit Ungipat ungipaqut.
Kina alngunak ugpeqinaninghilkumi whangamneng quyastekaaguq!"
Aga John-em maligsaaghtengi aghulaqsata, Jesus-em akuzitkegkaa John yulghutnun, "Kilgaanun piiqngafsi, sangwaa esghaghyaghtughesteggu? Vegaaq anuqem ufsuguskangaa?
Saqutsimi? Esghaghnalukuu aatkaqegtaq yuuk? Tamaaken aatkaqelghiit kiyaghtaqut umiilget mangteghiitni!
Sangwaami esghaghyaghtughesteggu? Uuknaliqistaa? Aa-a, ungipaatamsi, esghaqaghsi John uuknaliqistenginaanghituq. Megnunaghataghaghtuq
qayughllak ellnganguuq Akuzitet Igaqegkat aapqaat whaten, 'Kiyaghneq piiq, Sivugpeni kayaglleqaqa ungipaghteka, yataaghqesaghtiisqelluku tuumkaghqan'.
Ipa ungipaatamsi, John Paaptaayesta megnunalleghpigaaguq yugneng allgeqaghyaggaghneng. Iwernga kina alngunak ukalighpigaq Ataneghpagullghani Qilagem John-meng megnunaghataghaghtuq.
John Paaptaayesta ungipaqiyuggaallghaneng whavemun kenlanga, suuglluget wayaghnaqutkaqaat Ataneghpagullgha Qilagem.
Qamaglluteng uuknaliqistetlu Moses-emllu Liilightuusiita uuknaliqutkengngwaat Ataneghpagullgha Qilagem kenlanga John-em tagillghanun.
John-nguuq uuknaliqistet uuknaliqutkegkaat taginaqnilleghmeggteggun Elijah. Ugpeqsukufsigu uuknaliqelleq, John Elijah-nguuq.
Sigutelguusi, nagatek!
"Maaten kiyaghlleghhit yuget samun uspunnaqsingi? Taghnughhaaghestun ayuqut aqumuulluteng akilpegaghvigni, naghaalgutmeggnun akilghuullghiit whaten,
'Qalghightaatamsi, tukaleganghitusi! Qiyiqutukut, qiyiqenghitusi!'
"John tagiiqngami fast-aaquq, meghigatuqlu wine-meng, enkaam yuget whaten pikaagut, 'Tughneghalguuq'.
Ighnegha Yugem tagiiqngami, neghelgusighaqii, meghelgusighaqiillu yuget, enkaam yuget whaten pikaagut, 'Yuukqun taana esghaqaghteggu! Neghetupigtuq, meghetupigtuq, ilakumtaaqaatlu tax-em qerngughtistengita, seghleghqestetlu!' Naqamllu Kiyaghneghem peghqinellgha ipapighqengngaaq sallghakun."
Jesus-em allulluki allaaghlluwhaghtilleni atuqegkaqii Chorazin-mi, Bethsaida-mi, Capernaum-emillu. Iwernga yugit avuteghqelluteng taaqellghilnguut seghleghqenneghmeng enkaam Jesus-em aghyuughmikii.
Pikii, "Seghleghwaaghunaqnguusi, Chorazin-eghmiini! Seghleghwaaghunaqnguusi, Bethsaida-ghmiini! Elpesini allaaghlluwaghtilleghllaget apeghiiqat pikaayaqata Tyre-millu Sidon-millu, neghipiglluteng yugit avuteghqelluteng seghleghqennanighnayaghtut. Tamaaken apalluqluku suvinalghiimeng qiipaghaghqameng aalluteng aqumnayaghtut panetelleghteggun.
Ipa ungipaatamsi, Nanqigtillghem Aghneghani Tyre-eghmiitlu Sidon-eghmiitlu aghyulleghqestaaghhaayaghqaagut elpesineng!
Enkaam elpesi, Capernaum-eghmiini! Qaywa anglisteghllagyaghngaaghpesi elpesineng katam repall sumeghpesini usuqellengelleqnillusi qilagmi, yeghlegi ukiglleqiisi hell-mun. Allaaghlluwhaghtilleghllaget pikaayaqata Sodom-emi, paninang aghneghmi whani nekevghanayaghtuq!
Iwernga ungipaatamsi Nanqigtillghem Aghneghani Kiyaghneghem nangllekataghaghyaghqaqii Sodom-eghmiit pakiggulluki elpesineng!"
Taagken Jesus pikaq, "Kaay Ata, Atanqaaten qilagemllu nunamllu! Iyamsiqayugvikamken qayughllak liitkaanghilngughnun liitestekaqan ipapighqelleq iiqan liitkanengllu peghqineghnengllu.
Aa-a, Ataay, efquqelleghpetun pikaaguten.
"Atama tagivaqaqaa sangwaa qamagtengngwaaghluku. Kitum alngunak nallukaa Ighneq, iwerngaqun Atam. Kitum alngunak nallukaa Ata, iwerngaqun Ighneghem, enkaam Ighneghem nakmikegkaminun liitesleqaa Ata.
"Tagitek whangamnun qamagllusi ughleghilghiini, uqigtuqamengllu akmalegllagni, meghnaalisleqamsi.
Iisqaghmiitagka aallukek liitivikitengnga, qayughllak yakumanginneghitunga, iluka qusevegngaaq. Enkaam meghnaalillequsi unguvasighpesinun.
Iisqaghmiitagka piyaqniituk, akmakallu uqengestaaghhaaguq."
Taagken Sabbath-em aghneghani Jesus igleghtekaq wheat-em piitfigakun. Maligsaaghtengi iyataqat enkaam wheat-meng qesugutaqluteng neghegkat.
Pharisees-et esghaghluki maligsaaghtet wheat-meng qesugutaatalghiit, Jesus pikaat, "Ii-i, Sabbath-mi maligsaaghteten qepghaghtut, Liilightuusaq naafqaat!"
Jesus-em pikii, "Atightuumangistegguu David-enkut yukullghiit sakaatangi iyataghaqngameng?
Iitqaaguq tabernacle-mun enkaam yukullghiit neghegkaqaat neqekrangllaq Kiyaghneghmun tuunegkaq. Tawaten pilleghmegteggun Liilightuusaq naafqegkaqaat qayughllak priest-nginaat neghyaghqaqsaqangat.
Atightiigasteggullu Liilightuusanilnguq priest-et Temple-mi qepghaneghmeggni Sabbath-mi naafqaqegkangat Sabbath-em Liilightuusaa? Naqamllu priest-et anaggusigatut.
Ungipaatamsi, whaantuq Temple-mi kina aangataghalghii.
Akuzitni Igaqegkani Kiyaghneq pikaaguq, 'Nangllegtiisqesugamsi yulgutegpesinun pakiggulluku aghqutegpesineng.' Taakut akuzitet liigikngwaaghyaqufsiki sameng pitangi, nanqiggnayanghitasi aghyuughyaghqaaluki anaggutellghilnguut,
qayughllak Ighnegha Yugem, Atanqaa Sabbath-em."
Taaken Jesus aglaghluni synagogue-ngitnun iitqaq.
Taawanguq yuuk iiggan inglungi uniiqat. Ilangita yuget tawanlenguut aaptekaat Jesus naalkefiknaluku anaggutelleghmeng, "Liilightuusamnni itagnaghtaa-a naallghutilleghqaq Sabbath-mi?"
Jesus-em kiimsiqii, "Nalighpesi penniigha kalefkagsaqan laawaaghmun Sabbath-mi, nusugnayaghestegguu?
Yuuk megnunaghataghaghtuq penniighmeng! Enkaam Liilightuusani itagnalghiinguuq pinitun pilleghqaq Sabbath-mi."
Taagken yuuk uniighngalghiimeng iiggelek pikaa, "Nengugutiki iiggeten." Iiggeni nengugutkii, aga naallghutkat, inglumegestun lliiqat.
Taagken Pharisees-et aanluteng agghisaghtuqat naten tuqunnaluku Jesus.
Jesus-em liisimakluku agghillghat, aghulaqegkaq. Yulghuteghllaget maliglleghaatkaat, enkaam naallghuquqii qinuyulghiit qamaglluki,
ineghtekiillu ungipaqefqaami pisqelluni.
Tawaten pilleghmikun apeghiiqaa Kiyaghneghem pillgha uuknaliqistekun Isaiah-kun whaten:
"Una esgha nakmikegkaqa qepghaghtenguluku. Piniqegkaqa unguvasigma efquqepigtaa. Taghneghagka ellngakun nekeglleqagka. Ungipaalleqii Gentile-et tawateghlluwaaq nanqigtilleghqamneng tamaghhaanun yugnun.
Aaghtiiraaghnaanghituq nalighmeng akilghuunaanghituq, tumeni iglagtupiglluni akuzinaanghituq.
Iiknaanghitaa vegaaq ulleghngalghii, qaamyaghtuungestaqak kenelghutak qaamnnaanghitaak. Tawaten piyaghqaaguq kenlanga qamaglluni yuuk whaten piyugluni lliiqan, Kiyaghneghem nanqigtellgha yugneng avutangituq.
Enkaam Kiyaghneghem nakmikegkaakun Gentile-et sighimallequt."
Taagken Jesus-mun tagitkaat yuuk ayaakaq, akuzingigalnguq qayughllak ilumikun tughneghalek. Jesus-em naallghutkaa enkaam akuziyagutkaqlu esghaasagutkaqlu.
Yulghuteghllaget saghiighayugllakat repall ellmeggneng aapqughaaghutkat whaten, "Una David-em Ighneqenghitaguu?"
Pharisees-et nagalluteng pikat, "Yugneng aanestaqii tughneghaat qayughllak atuqngukanga aghtughyaghqaanghillgha Beelzebul-em, igleghutistengat Tughneghaat."
Jesus-em liisimakegkangi sumeghtaghallghit enkaam pikii, "Alngunak ataneghpagulleq aafquulluni pilluguskumi, naavellequq. Tanemlleqa neghllaget nalighmeng nengllugutet aafquulluteng pilluguskumeng, qerngaghmennaanghitut.
Tawateghpigaq Tughneghaam aanestekumigu Tughneghaq, taawa ellmineng pilluwaaguq enkaam ataneghpagullgha kenletghuullequq.
Aanesquungukuma tughneghaghneng Beelzebul-kun, natenmi yugpesi aanesqughaqatki tughneghaat? Enkaam yusi nanqigtistekelleqasi.
Iwernga Kiyaghneghem Taghneghagkenka aghtughyaghqaanghillghakun aanesquungukuma tughneghaghneng, taawa taam ipapighqaa Ataneghpagullgha Kiyaghneghem kaasimaaq elpesinun.
"Kina alngunak iteghyukumi iknaqelghiim yugem mangteghaanun teglegughnaluni saghyanganeng, sivukluku yuuk asighqesaghqaqaa. Taagken wayaghteghlleqii saghyangi.
"Kina alngunak whangamninneghilnguq kipullginaaghtekaqa; kitum alngunak qerngughtilgusinghilkuminga mingitistenguuq.
Tamaaken apalluqluku ungipaatamsi yuget seghevutellengyaghqaagut alngunak seghleghqelleghmeggneng, alngunaklu seghlequulleghmeggneng. Iwernga kitum alngunak seghlequuqumikek Agleghnalghiik Taghneghak, seghevutellengnaanghituq.
Kitum alngunak kipullegmun sameng pikumigu Ighnegha Yugem, seghevutellengyaghqaaguq. Iwernga kitum alngunak kipullegmun sameng pikumikek Agleghnalghiik Taghneghak, seghevutellengnaanghituq maaten kiyaghtaalleghmi, nalighmeng tuunglighhaani.
"Uqfik aflengakegkaq pinilghiinguuq, piitestekii pinightut. Uqfik aflengakellghilnguq seghleghuuq, piitestekii seghleghuut. Piitestillghakun liisimakelleqaghsi uqfigem natetulanga.
Ukughsi nemeghyani! Naten akuziiqetsi pinilghiimeng seghleghughngaaghpesi? Sangwaa alngunak yugem ilunganilnguq aanegkaayuguuq akuzillghakun.
Pinilghii yuuk pinilghiimeng ilumikilghii pinilghiimeng aanestikayuguuq. Seghleq yuuk seghleghmeng ilumikilghii seghleghmeng aanestikayuguuq.
"Ungipaatamsi, Nanqigtillghem Aghneghani yuget apeghyaghqapestaaqiit Kiyaghneghmun qamaglluki seghleghet akuzitet atuqegkateng sangita atuqumatangi.
Qayughllak Kiyaghneghem nanqiglleqaaten akuzitegpegun. Akuzitegpek ipapighqelleqaaten avutnginniluten nalighmeng nanqiglleqaaten aghyuughyaghqaaluten."
Taagken ilangita apeghtughistengita Liilightuusam, ilangitallu Pharisees-et pikaat Jesus, "Apeghtughista, allaaghlluwhaghtilghiiten esghapagyuwamken liigiknaluku aghtughyaghqaanghillghen Kiyaghneghmeng pingutanga."
Iwernga Jesus-em pikii, "Aghneghem uum yugi seghleghqumanguut, ataasiighneghilnguut Kiyaghneghmun. Naqam allaaghlluwhaghtitesqut whangamnun. Yeghlegillu! Taananginaghhaq allaaghlluwhaghtilleq esghaghlleqaghsi Kiyaghneghem allaaghlluwhaaghtillgha Jonah-mun.
Jonah iqallugrugllagem aqsaqghwanitkaaguq pingayut aghneghet, pingayut unuget. Tawateghpigaq Ighnegha Yugem samansaghqaaguq nunami pingayut aghneghet, pingayut unuget.
Nanqigtillghem Aghneghani Kiyaghneghem nanqigtekangisi elpesi kiyaghlleghhiini aghneghmi whani, Nineveh-ghmiit nekevluteng anaggunnilleqiisi aghyuughyaghqapestaaghunilusi. Uuknaliqista Jonah ungipaghyan Nineveh-ghmiit avuteghqelluteng seghleghqennaniqaagut. Iwernga elpesi avuteghqellusi seghleghqennanillghitusi qaywa nagatkaqeghngaaghpesigu kina aangataghalghii Jonah-meng.
Nanqigtillghem Aghneghani Kiyaghneghem nanqigtekangisi elpesi kiyaghlleghhiini aghneghmi whani, Queen-ngan Sheba-m nekevluni nanqigsaghqaanilleqiisi. Tagikaaguq uyavaghpanilngughmeng nemineng nagannaluku Solomon-em peghqineghllak apeghtughillgha. Iwernga kina aangataghalghii Solomon-meng whaantuq, tawalliima ighsakaqaghsi."
"Tughneghaq yugmeng aanegkumi igleghllequq meqraggiilngughmi nunami, ivaghillequq meghnaalivigkameng. Iwernga naalkunneghisami,
pikaq, 'Kiyaghfiksaqemnun uteghhnaqunga.' Kaasalghiimi paaghqiteftuq, aallwaaghluni, mingllegtengngwaaghluni ayuqeftuq.
Taagken aanluni tagitkii maaghraghvinlek tughneghaat ellmineng seghleghataghalghiit. Iteghaalluteng yugmun tawantekat. Enkaam taana yuuk sivunghaneng wataqaaghaq seghleghwaaghughtekaq. Tawateghpigaq ayuqsaghqaagut seghleghet yuget kiyaghlleghhiit maaten, wataqaaghaq seghleghughtaghaghyaghqaagut sivunghani pilleghmeggneng."
Paninang Jesus-em aleghquumaluki yuget, Jesus-em naangallu anglegutangillu kaalluteng manughami aleghqughyukaat.
Enkaam kitum ungipaatkaa, "Ii-i, qakma naanllu anglegutetenllu, aleghqughyugaqaaten."
Jesus-em aaptekaa, "Kinangaawa naaka? Kinkungaawat anglegutenka?"
Taagken kenighluki maligsaaghteni, pikaq, "Taakusta naakallu anglegutenkallu!
Kina alngunak Atama qilagmelnguum piyukellghatun pikumi, anglegutkaqa, nayakaqa, naakaqallu!"
Tawani ataasimi aghneghmi Jesus aanluni mangteghameng, naayvam esnengakun aqumluni apeghtughikaq.
Yulghuteghllaget kanglluqaghsatni, angyamun uuglluni aqumegkaq, enkaam yulghuteghllaget esnemetkat.
Ungipaghaatetgun allaaghhiinaghmeng apeghtuqii. Pikii, "Piitesighaghta piitesighaghvigminun aglaghluni, ifkaghquqaq piitutneng.
Piitesighaghvigmini ifkaghqiyalghiimi piitutneng, ilangi tumetgun tekitkat, enkaam qawaaget tagiluteng neghuqiit.
Ilangi piitutet tekitkat uyghagaghtuqakun sunapagilngughqun. Tawaninginaq piitkat qayughllak sunanga ugmestaaghhaq.
Iwernga siqineq piisalghiimi maatneghan paneghtekii qayughllak akupagilnguut.
Ilangi piitutem tekitkat sikughllugtuqakun, sikughlluget piisalghiimeng piitfigiqiit piitutet.
Iwernga ilangi piitutet tekitkat sunakegtakun piitestikat grain-meng, ilangi 100, ilangi 60, ilangi 30.
Sigutelguusi, nagatek!"
Taagken maligsaaghtengita takuluku Jesus aaptekaat, "Sangan ungipaghaatmeng atuqaqsin apeghtuneghpeki yuget?"
Jesus-em kiimsiqii, "Elpesinun Kiyaghneghem liitestekaqaa talughngalghii ipapighqellgha Ataneghpagullghan Qilagem, iwernga ellngitnun liitesimangitaa.
Enkaam yuuk liigikellengegkaq, wataqaaghaq liigikellengataghaghyaghqaaguq, iwernga yuuk liigikellepagilnguq liigikellgha iqillequq.
Tamaaken apalluqluku apeghtughaqanka ungipaghaatetgun, qayughllak esghaateghngaaghmeng esghaasigalnguut, nagateghngaaghmeng nagaqiigalnguut, talwa liigikigalnguut.
Enkaam ellngitgun Isaiah-m uuknaliqutkillgha apeghiightuq. Taaggun uuknaliqellghakun Kiyaghneq pikaaguq, 'Ellngit nagatepestaaghllequt taawanginaq liigiknaanghitiit; esghaatepestaaghllequt, taawanginaq liigiknaanghitiit esghaqateng,
qayughllak ellngita umyugiit pineghllugtekaagut. Sigutngit tusaqneghlluugtekaagut, iyetengllu quneghtekaqiit. Tawatelnguunghisaqumeng iiymeggneng esghaannayaghtut, sigutmeggneng nagaquunnayaghtut, umyugamegteggun liigiknayaghtut, enkaam qiivnayaghtut whangamnun naallghutesqelluteng.'
"Iwernga quyanaghhalek elpesi! Iyesi esghaataqut, sigutesillu nagaquutaqut.
Ipa ungipaatamsi, uuknaliqistelghutetlu, yulghutanganllu Kiyaghneghem, esghaghyukaqsaghiit esghaqasi, iwernga esghaamangitiit. Nagaqughyukaqsaghiitlu nagaquqasi, iwernga nagaquumangitiit.
"Nagateggu sameng piiqutanga ungipaghaatkegkaqa piitesighaghta.
Piitutet tumet saaghwitgun tekitkat usputngaat kitumun alngunak nagaquullghiimun ungipameng Ataneghpagulleghmeng ayuqelghiimeng. Liigikenghilkagu ungipaq Tughneghaam tagiluni wayaghlleqaa tekitkaayalghii ilungakun.
Tamaakut piitutet uyghagtuqakun sunakun tekitkat usputngaat kitumun alngunak nagaquullghiimun ungipameng, tawaninginaq ungipaq tugukliqaa quyakusiqluku.
Iwernga ungipaq ilungani mulumangilnguq qayughllak akungellghilnguq. Enkaam seghleliighyalghiimi nalighmeng amyuqetaatkellengyalghiimi, apalluqluku ungipaq tawaninginaq ugpeqinanightuq.
Tamaakut piitutet sikughllugtuqakun sunakun tekitkat usputngaat kitumun alngunak nagaquullghiimun ungipameng, taawanginaq teggellghiillghan kiyaghtaaghusighqameng, aklungighiyulleghllaganllu piitfigighaqaa ungipaq. Tamaaken apalluqluku piitestingigatuq.
Tamaakut piitutet tekitkat sunakegtakun usputngaat yugnun nagaquullghiinunllu liigikilghiinunllu ungipameng. Enkaam piitesqughaqut ilangi 100, ilangi 60, ilangi 30."
Taagken Jesus-em aapqaa ilanga ungipaghaan ellngitnun, pikii, "Ataneghpagullgha Qilagem yugtun piitesighaqatun pinilghiimeng piitutmeng piitesighaghvigmini ayuquq.
Unugmi ataasimi qavasimaluki, anguyaga tagiluni piitesighaqaq weeds-meng akulngitgun wheat-et, taagken aghulaqegkaq.
Nunivagseghat piisalghiimeng, wheat-et akumluteng weeds-meng ayuqeftut.
Piitesighaghta qepghaghtelghutngan takuluku aaptekaat, 'Ataneq, pinilghiimengmi piitutmeng piitesiighaghsin piitesighaghvigpeni; naken weeds-et piit?'
Yugem kiimsiiqii, 'Anguyagem tawaten pikaqii'. Aaptekaat, 'Weeds-et ikuultekii?'
Kiimsiqii, 'Nakaa, qayughllak weeds-et ikuqufsiki qemall wheat-etlu ilalkiilleqasi.
Qerngiita wheat-etlu weeds-etlu nagusteki kenlanga unatalleghqamun. Enan unataghyaghqaaghtekata unataghtet ungipaannaaghanka weeds-et sivukesqelluki, qepughluki paneghsaghqaaluki. Enkaam wheat-et unataghtesluki kagpagtesnaaghanka kagpagvimnun.'"
Allameng Jesus-em aapqaa ungipaghaan, "Ataneghpagullgha Qilagem piitutngatun mustard-em ayuquq. Piitutem mekestaalleghpigaqaa, iwernga yugem piitesighaneghminigu piitesighaghvigmikun nunivagseghaghyaggaghneng aangelleghpigaakayuguuq. Uqfigughhneghani qawaaget tagiluteng avayaakun unglusiiqut."
Allameng Jesus-em aapqaa ungipaghaan, "Ataneghpagullgha Qilagem yeast-atun ayuquq. Aghnam tuguluku akuutuskanga avlawaghllagmun, enkaam akuutaghllaga ghhuughtesteghllakaa."
Jesus-em apeghtuneghminiki yulghuteghllaget quunpeng atuqaqii ungipaghaatet. Ipapestaaq sangwaa qamaglluku apeghtuusaqegkaa ungipaghaatetgun ayuquq.
Tawaten pikaalghii apeghiighnaluku uuknaliqistem pillgha, "Ungipaghaatet atuqelleqanka aleghququmki. Ungipaalleqanka Kiyaghneghem liitesimangilkanganeng ima ulimayuggaallghaneng nuna."
Taagken Jesus-em unilluki yulghutet iitqaq mangteghamun. Maligsaaghtengita takuluku aaptekaat, "Sameng pisiigwat ungipaghaatkegkaghten weeds-et piitesighaghvigmelnguut?"
Jesus-em kiimsiqii, "Yuuk piitesighaqaq pinilghiimeng piitutmeng, Ighneqaa Yugem;
piitesighaghvik nunanguuq; pinilghiit piitutet yuguut Ataneghpagullghem pikii; weeds-et yuguut Tughneghaam pikii.
Anguyak piitestikaq weeds-meng Tughneghaaguq. Unatalleq nunam kenletghuutelqaa, unataghtet yaqulguut.
Unatalleghmi weeds-et qerngughlluki paneghtaqiit. Tawateghpigaq kenletghuutellghani nunam, yuget Tughneghaam pingi qerngughlluki paneghsaghqaagut.
Ighnegha Yugem yaqulegmineng kayagtiyaghqaaguq iqitesqelluki Ataneghpagulleghmineng qamaglluki seghleghqusitlu, seghletunllu pistet.
Enkaam kenghegnun miluulleqiit, tawani qiyaaghwaghllagllequt, gguteteng terqitaagtaamiita.
Taagken Kiyaghneghem yugi kuukgullequt siqineghtun Ataneghpagullghani Atameng. Sigutelguusi, nagatek!"
"Ataneghpagullgha Qilagem aklungistun ayuquq iighngalghii piitesighaghvigmi. Yugem naalkelluki iinqigtekii. Quyam angtalanganeng, aghulaqluni qamaglluki saghyani akikluki, taagken taana piitesighaghvik tukfiqaa."
"Whatetuqlu Ataneghpagullgha Qilagem: tukfightughta ivaghilghii piniipiglleghhiimeng pearl-meng tukfighyaghqameng.
Naalkunneghmini piniipiglleghhiimeng akituqameng, akikughaqaa qamaglluku saghyani, tukfighnaluku taana pearl-a."
"Ataneghpagullgha Qilagem, negaghpagtunllu ayuquq. Iqalliniightet negaghpagteng naayvamun ateghlluku aghqellaaqut enkaam allaaghhiinaghmeng iqallugteghllagaqut.
Negaghpak sayugluku quutmun, aqumluteng iqalluget avughaqiit, pinilghit kanaghsimiita qaltanun, enkaam seghlellghi egtaqiit.
Tawatesaghqaaguq kenletghuutellghani nunam. Yaqulget tagiluteng avughlleqiit seghleghet yuget pinilghiineng.
Enkaam seghleghet kenghegnun miluulleqiit, tawani qiyaaghwaghllagllequt, gguteteng terqitaagtaamiita."
Taagken Jesus-em aaptekii maligsaaghteni, "Qamaglluki tamaakut liigikestekii?" Kiimsiqaat, "Aa-a."
Taagken pikii, "Tamaghhaghmi apeghtughikayuk Liilightuusaneng apeghtuqaq Ataneghpagullghaneng Qilagem whatelnguuguq: mangteghalek yuuk nusugralghii kagpagvigmineng nutaghamengllu neghightamengllu."
Jesus taaqsami apeghtughineghmeng ungipaghaatneng aghulaqegkaq.
Aglaghluni neminun apeghtughiyan synagogue-ngitni, yuget saghiighayagutkaat. Ellmeggneng aapqughaaghutkat, "Naken peghqinellenga? Nakenllu aghtughyaghqaanghillenga allaaghlluwhaghtimun?
Ighneqenghitaguu kaapentam? Mary naakenghitaguu, uuk anglegutkenghitakii James-enkut, Joseph-enkut, Simon-enkut, Judas-enkut?
Nayagillu maanneghitaat? Naken liitellengeghllagtallu aghtughyaghqaanghillengallu?"
Enkaam tuguklighyunghitkaat. Jesus-em pikii, "Nani alngunak yuget siivakaqaat uuknaliqista iwerngaqun ellngan katam nunanganillu nengllugutanganillu."
Tamaani allaaghlluwhaghtipagumangilnguq qayughllak ugpeqenghilkangat.
Tamaani pilleghmi Herod-em, igleghutistengan Galilee-m, nagaquqaa Jesus-em apeghseghuumallgha.
Herod-em qepghaghteni pikii, "Ipa una John-nguuq Paaptaayesta, unguvaamaaq. Esghaghhuqun aghtughyaghqaanghillelek allaaghlluwhaghtilleghmun."
Qavnganghhaq Herod-em tuqutestekaqegkanga John Paaptaayesta, qayughllak John-em ungipaatkaqegkanga, "Qaatkunneghituten Liilightuusamnnun tugulleghpegun Herodias, anglegutegpek nulighha." (Herodias-em ugiksaqanga Philip, Herod-em uyughaa.) John-em ungipaatellgha apalluqluku Herod-em tugusqegkaa John, asighqelluku anusimingllaghvigmun kanaghtesqelluku. Herod-em tuqutesuguyaqanga John, naqam alikegkii Jews-et seghleliighqiinayukata qayughllak ugpeqeqkangat John uuknaliqestenguniluku.
Taagken Herod-em allgeghvigan aghneghani, Herodias-em paniga tukalegaqaq Herod-emllu aqelqatlu sivungitni. Elngaatall Herod efqughyugllakaq,
repall akeqegkaa, "Ipapestaaq sameng alngunak tungsiquvek tuunelleqamken."
Naami kayagtellghatun pikaa, "Whaa maaten tagivaghhu qayuutaghraagkun lliluku naasqwa John-em Paaptaayestem."
Umiilek qivghukaq iwernga akeqikaatmineng aqelqami sivungitni piyukellgha kayagutkaa.
Enkaam Herod-em anusimingllaghvigmi John-em naasqwa kepestekaa.
Naasquq qayuutaghraagkun lliluku tuunegkaat aghnaghaghmun, enkaam naaminun aglaatkaa.
John-em maligsaaghtengi tagiluteng yugusii lliveghyaghtuqaat. Taagken Jesus ungipaasaghtuqaat.
Jesus-em nagaqughyamigu ungipaq, angyamun uuglluni aghulaqegkaq paaghqillghanun ellnginaghhaanaluni. Iwernga yulghutet nagaqughyamegteggu nemeggneng maligtekaat piyugmeng.
Jesus quutmun uuglluni esghaghluki yulghuteghllaget nangllegyaguteghllakii, enkaam naallghuquqii qinuyugtengit.
Whanikuyagu maligsaaghtengita takuluku pikaat, "Whanikwaa, maana paaghqituq; aglaghtuutesqiki nenun ellngitneng neqengesqelluki."
Jesus-em pikii, "Maanllit. Elpesi neghyaghqaliteki."
Pikaat, "Whaa legan tallimaggaagut neqekrangllat, iqalluggaaklu."
Jesus-em pikii, "Tagiteki whavek."
Taagken yulghutet aqumuutesqegkii vegaaghqun. Tuguluki tallimat neqekrangllat, iqalluggaaklu, sivuglluni qilagmun Kiyaghneq iyamsiqayugvikegkaa. Iiggmineng aavgughluki neqekrangllat, maligsaaghteminun tuunegkii uyegtesqelluki yulghutnun.
Qamaglluni neghuutkaq kepsuulluni. Taagken maligsaaghtet tugukiit qula maalghuk siipneqluku pasketet esleqngalghiit kagimleghitneng neqekrangllat siipneghet.
Entaqun 5,000-nguut yuget neghuutkat, aghnatlu taghnughhaatlu kesutkegpenaki.
Taagken Jesus-em maligsaaghteni kayagtekii angyakun aghviqestiisqelluki naayvam inglunganun, ellngan aglaghtuutesimaluki yulghuteghllaget.
Yulghuteghllaget aglaghtuutesamiki ellnginaghmi naayghamun mayuqaq yughaghnaluni. Tawani ighivgaghmi Jesus ellnginaamaluku,
angyat un'ga naayvami awavaghluteng, elngaatall imaghlliiqat qayughllak aygughnaghuskangi.
Akulegkeni three-kellaagenkuk, six-eklaagenkuk unaanguluku Jesus-em takukii maligsaaghteni meghem qaayngakun piyugmeng.
Maligsaaghtet esghaghluku meghqun piyulghii kakavniiqat. Enkaam akilghuukat, "Taghneghaaguq."
Tawaninginaq Jesus-em pikii, "Alingegpenasi, Whanganguunga!"
Taagken Peter-em pikaa, "Ataneq, ipa elpengukuvek tagsighnga elpenun aglaghlanga meghem qaayngakun."
Jesus-em pikaa, "Tagi." Enkaam Peter ateghluni angyameng, meghem qaayngakun piyugmeng aglaqaq Jesus-mun.
Iwernga anuqa elpeksamigu alingegkaq, kalevutkelluku akilghuukaq, "Ataneq, yugulinga!"
Tawaninginaq Jesus-em akuqaghluku pikaa, "Ugpeqilleghqestaapiguuten! Sangavek malghuklizin?"
Angyamun uugtaquklu ellmaaragtekaq.
Enkaam angyamelnguut maniguqaat Jesus. Pikaat, "Ipapestaaq Kiyaghneghem Ighneqaaten!"
Taagken naayvaq aghvighluku tamlakat Gennesaret-kun.
Tamaakumiit liisuqsamegteggu Jesus, ungipaasaghtiisqegkiit village-enilnguut qinuyugtiighit tagitesqelluki Jesus-mun.
Maniguututkiit qinuyulghiit waran saaftesqelluku keniikun enkaam qamaglluteng tamaakut saaftilghiit naallghutellengegkat.
Taagken ilangi Pharisees-etlu, apeghtughikayugetlu Liilightuusaneng Jerusalem-emeng tagiluteng aaptekaat Jesus,
"Sangameng maligsaaghteten qaatkusigatat sivunemta apeghtuusiitnun? Neghnaqneghmeggni uughtiigatut elqughulluteng apeghtuusiitnun."
Jesus-em aaptekii, "Sangan elpesi qaatkigataqestiki Kiyaghneghem qelghusii maliggnaluki elpesi katam apeghtuusasi?
Kiyaghneghem qelghusaqaa, 'Quulvaghlukek atanllu naanllu'. Whatenllu pikaaguq, 'Kitum alngunak atani, nalighmeng naani seghlepestaatun akuzitkegkumigu, tuqusaghqaaguq'.
Iwernga elpesi apeghtughiiqusi, 'Yugem quulvanghisaghngaagu atani nalighmeng naani whaten pikagu,' Kayusiisaghqalguunga elpenun, iwernga tuunaanghitaqa qayughllak akequsaqegkaqaqa tuunelleqniluku Kiyaghneghmun. Tawaten pilleghpesigun pakigaqasi Kiyaghneghem Liilightuusii apalluqluki elpesi katam apeghtuusasi.
Ukughsi piniiyugneghni! Elqughllusi whaten Isaiah-m uuknaliqutkegkaqiisi!
Kiyaghneq piiq, 'Ukut yuget akuzitmegteggun quulvaghaqaatnga, nakaan ilumeggneng.
Temngi manigughaqaatnga qayughllak apeghtuusaqaqiit liilightuusangllaqateng, katam whanga Liilightuusaqepiglleghhiistun.'"
Taagken Jesus-em yulghutet tagsighluki pikii, "Nagallunga liigikitek!
Yugem sangwaa qaneghminun kanaghtekaa nukeggnaghqingigatuq, iwernga yugem qaanghaneng aanegkaq nukeggnaghqikayuguuq."
Taagken maligsaaghtengita takuluku aaptekaat, "Liisimakenghisiguu Pharisees-et anagteketen tawaten pilleghpegun?"
Jesus-em kiimsiqii, "Nunivagseghaq qamaglluku Atama qilagmelnguum piitesighaamangilkanga nusugyaghqaaguq.
Avelghaqiinaghluki Pharisees-et! Ayaakastun maghyaghqughiiqut. Yugem ayaakam ilanga ayaakaq tasluqumigu, laagwaaghmun kalefkagtaallequk."
Peter-em aaptekaa, "Ungipaataghtikut, sameng pisiigwa ungipaghaaten yuget nukeggnaghqiganniketen neghegkamegteggun?"
Jesus-em pikii, "Elpesillu salin liigikigatsii?
Liisimakenghisteggu sangwaa alngunak yugem qaneghminun kanaghtekaa aqsaqghwanun piiquq, taagken aanaquq yugusiineng?
Iwernga sangwaa qamaken aanegkaq qaneghqun nukeggnaghqikayuguuq yugmeng.
Qayughllak yugem ilunganeng seghleq sumeghtaghalleq pikaayuguuq, yugtaq, gelgaghniiq, allaniiq, teglegniiq, iqlengiqutki, seghlequuq yugneng.
Tamaakusta nukeggnaghqikayuget yugneng, iwernga uughtughpenani neghellghem nukeggnaghqennaanghitaa yuuk."
Taagken Jesus aghulaqegkaq tamaaken nunameng tungegkenun Tyre-enkuk Sidon-enkuk.
Taawanguq Canaan-eghmii aghnaq. Jesus takukaa akilghuumaghmi, "Kaay Ataneq, Ighnegha David-em, nangllegyaguteqeghtinga! Panika tughneghaam iitghumaa, seghleghwaaghuuq."
Iwernga Jesus-em avelghaqiinaqaa. Maligsaaghtengita takuluku kayagtaghwaaqaat, "Iqitesqigu! Maligsaaghumaamta akilghuuguq!"
Taagken Jesus-em pikii, "Kiyaghneghem kayagtekaqaanga Israel-eghmiinginaghhaghnun, penniighestun iflakastun ayuqelghiinun."
Iwernga aghnaq tagiluni Jesus-em sivungakun qungughtutkelluku pikaq, "Ataneq, kayusiitaghtinga!"
Jesus-em pikaa, "Anaggutngaaq taghnughhaat neqngit tuguluki qikminun miluuskumeng."
Aghnam pikaa, "Aa-a, Ataneq, talwa yugem qikmii ifkaghqellghaneng neghaqut."
Taagken Jesus-em pikaa, "Aghnaq elpek, ugpeqilleghtupigtuten! Apeghiighli piyukelleghpetun." Tawaninginaq paniga naallghutkaq.
Taagken Jesus aghulaqegkaq tamaaken nunameng, esnengakun Naayvam Galilee-m. Qemimun mayughluni aqumegkaq.
Yulghuteghllaget takulaghaatkaat, tagisimiita Jesus-em sivunganun piyugpagningilnguut, aqnightekat, ayaakat, akuzingigalnguut, ilangillu qinuyulghiit. Enkaam naallghuquqii.
Yulghuteghllaget saghiighayukat esghapagluki akuzingigalnguut akuziyagullghiit, aqnightekat naallghullghiit, piyugpagningilnguut piyugyagullghiit, ayaakatlu esghaasagullghiit. Enkaam usuqegkaat Kiyaghnegha Israel-em.
Taagken Jesus-em maligsaaghteni tagsighluki pikii, "Maakut nangllegyagutepigtanka qayughllak whangamnitut pingayut aghneghet, talwa neghyaghqiitut. Neghestegpenaki aghulaqesunghitanka, luuraq tumangani kayaalinayukata."
Maligsaaghtengita aaptekaat, "Maani kilgaani naken neqengnaqesta naamayaghqameng yulghuteghllagnun?"
Jesus-em aaptekii, "Naten uglaghqakaan neqekrangllalgutsi?" Kiimsiqaat, "Maaghraghvinleguut, qafsinatlu iqalluggaat."
Enkaam Jesus-em yulghuteghllaget qelqii aqumuutesqelluki nunakun.
Taagken tuguluki maaghraghvinlek neqekrangllat iqallugetlu, Kiyaghneq iyamsiqayugvikegkaa. Aavgughluki tuunegkii maligsaaghteminun enkaam uyegtekiit yulghuteghllagnun.
Qamaglluteng neghuutkat kepsuulluteng. Taagken maligsaaghtet siipneq qerngughlluku maaghraghvinlek pasketet imiiqiit esleqaghaghluki.
Uglaghtalangit neghuutkat yuget 4,000-nguftut, kesutkegpenaki aghnatlu taghnughhaatlu.
Taagken Jesus-em yulghuteghllaget aglaghtuutesluki ellngitnun ellnga angyamun uuglluni uvitanganun Magadan-em aglaqaq.
Taagken ilangi Pharisees-etlu Sadducees-etlu tagikat Jesus-mun anagniilqavigighnaluku. Enkaam allaaghlluwhaghtisqegkaat esghaasighqaaluku aghtughyaghqaanghillgha Kiyaghneghmeng pingutanga.
Iwernga Jesus-em kiimsiqii, "Siqineq tevighyaghtungestanghani esla kavighrugunghani piiqusi, 'Unaami pinighnaquq.'
Siqineq piitekestanghani qilaga kavighrugunghanillu qilagiinghanillu piiqusi, 'Aghneghmi esla seghleghunaquq.' Esghapagluku qilaga liisimakaqaghsi esla natennaqutanga. Iwernga esghapaneghpesiki sallghet aghneghni maani liigikepagningitasi sameng pisiitangi.
Aghneghem uum yugi seghleghqumanguut, ataasiighneghilnguut Kiyaghneghmun, naqam allaaghlluwhaghtitesqut whangamnun. Yeghlegillu! Taananginaghhaq allaaghlluwhaghtilleq esghaghlleqaghsi Kiyaghneghem allaaghlluwhaghtillgha Jonah-mun." Taagken Jesus-em unilluki aghulaqegkat.
Maligsaaghtekullghiit inglunganun naayvam kaalluteng, maligsaaghtet piyalghiimeng puygumalghiit neqekrangllameng kelqegpenateng.
Jesus-em pikii, "Kelengalusi Pharisees-etlu Sadducees-etlu yeast-angitneng."
Ellmeggneng akuzimghhutkegkaat, "Tawaten piiq qayughllak kelqenghilnguukut neqekrangllameng."
Jesus-em liisimakegkangi sameng pitangi enkaam pikii, "Elpesi yugni, ugpeqilleghqestaapiguusi! Sangafsi neqekranglliinnitsi?
Taawa liigikigatsii? Neqamikenghistekii tallimat neqekrangllat aavguqanka 5,000 yugnun, qafsin'gutangillu pasketet siipneghmeng imiqasi esleqaghaghlluki?
Taakutlu neqamikenghistekii maaghraghvinlek neqekrangllat 4,000 yugnun neghestekanka, qafsin'gutangitlu pasketet siipneghmeng imiqasi esleqaghaghlluki?
Naten sangan liigikenghitesteggu neqekrangllaanghilnguq akuzitkegkegka? Kelengalusi Pharisees-etlu Sadducees-etlu yeast-angitneng!"
Taagken maligsaaghtet liigikegkaat sameng piiqutanga. Yeast-angunghiteftuq neqekrangllamelnguq kelengasaaghutkegkaa, iwernga kelengasqaqeftii apeghtuusiitneng Pharisees-etlu Sadducees-etlu.
Taagken Jesus kaasami tunganganun Caesarea Philippi-em, aaptekii maligsaaghteni, "Yuget kinanguniiqatgu Ighnegha Yugem?"
Kiimsiqaat, "Ilangi piiqut John-nguniluku Paaptaayesta, ilangita Elijah, paninang ilangita Jeremiah-nguniiqaat nalighmeng naliit uuknaliqistet."
Aaptekii, "Elpesimi kinanguniiqestengnga?"
Simon Peter-em kiimsiqaa, "Christ-anguuten, Ighnegha unguvalghiim Kiyaghneghem."
Jesus-em pikaa, "Quyastellelguuten, Simon, ighnegha Jonah-m! Qayughllak yugmeng liisimangitan, Atama qilagmelnguum elpenun liitestekaqaa.
Enkaam piimken, Peter-nguuten, Uyghak. Whagun uyghagkun nekefleqaqa yughaghvika, tuqullghem aghtughyaghqaanghillghan kayaalqesaghqaqenghitngwhaaghaa.
Elpenun tuunelleqanka key-ngi Ataneghpagullghan Qilagem. Sangwaa alngunak asightekuvgu nunami whani, asighsaghqaaguq qilagmillu. Sangwaa alngunak itemuskuvgu nunami whani, itemusaghqaaguq qilagmillu."
Taagken Jesus maligsaaghteminun apeghtesnanighwaaqaq kitumun alngunak Christ-anguniluni.
Taagken kenlanga Jesus-em liigikesnaqegkii maligsaaghteni, Jerusalem-etepestaaghyaghqaaniluni, tawani allaaghhiinakun ikfiqesleqniluni Elder-enun, chief priest-enun, apeghtughikayugnunllu Liilightuusameng. Ungipaatkii tuqusaghqaaniluni taagken pingayaani aghneghem Kiyaghneghmun unguvaghsaghqaaniluni.
Peter-em iqitulluku aghyuuniiqaa, "Ataneq, Kiyaghneghem pisnaanghitaaten! Tawaten pinaanghituten!"
Jesus-em qiivluku Peter pikaa, "Tughneghaq, iqiten whangamneng! Amigighaghpenga, qayughllak sumeghtaghallghen yugem sumeghtaghalqaa, Kiyaghneghem sumeghtaghalqenghitaa!"
Taagken Jesus-em maligsaaghteni pikii, "Kitum alngunak maligsukuminga, ellmi katam piyukelleni peglluku, qaquurani uyamigluku maligllinga.
Qayughllak kitum alngunak unguvalleni ellminun katam piknikumigu iflayaghqaqaa. Kitum alngunak pegtekumigu unguvalleni whanga apalluqlunga allgeghlleqaa.
Sangwaangam yugem pinighqusiqelleqagu piliilluku nunaghllak, iflakumigu unguvasigni? Taawa avangituq veghtusighqameng unguvasigminun.
Aapghanka tamaakut elpesinun qayughllak Ighnegha Yugem tagiyaghqaaguq Atamineng aghtughyaghqaanghillelighluni yaqulegtuumaghmi. Taagken tamaghhaa yuuk nallangightughlleqaa apeghiighutellghatun.
Ipa ungipaatamsi, whaanlenguut ilagpesi unguvalleghmeggni esghaghyaghqaqaat Ighnegha Yugem tagilghii Umiilguluni."
Aghvinlek aghneq atughluku, Jesus-em kelqegkii Peter, James-enkuklu, John-enkuk, anglegutkullghiik, mayuutkii uusqalghiimun naayghamun ellnginiita.
Iiyngitneng taagken Jesus allangughtekaq: gginaa kuukgutkaq siqineghtun, aatkiillu qateghrakguughtekat nighugestun.
Taagken maligsaaghtet esghaqagket Moses-enkuk Elijah-nkuk aliighlutek aleghquqangak Jesus.
Enkaam Peter-em pikaa Jesus, "Ataneq, itagnapigtuq whaantelleghput! Piyukelqegkuvgu nekeflangi pingayut azigutat, elpenunllu, Moses-munllu, Elijah-munllu."
Salin akuzimaluku, qilagwaaghem nighugrakegtam saapegkii, enkaam qilawaaghmeng mem pikii, "Una Ighneqaqa, piniqepigtaqa, efquqepigtaqa, nagataqiteggu!"
Maligsaaghtet nagalluku ma, alingruughem angtalanganeng niinghutkat nunamun.
Taagken Jesus-em takuluki saafluki, pikii, "Nekevitek, alingegpenasi!"
Sivugsalghiimeng Jesus-nginaghhaq esghaqaat.
Ukigutkelluku naayghameng Jesus-em ineghtengngwaaqii, "Kitumun alngunak apeghyaqunaan esghaghwaalleq pinakesi kenlanga Ighnegha Yugem unguvaghtekan tuqulleghmeng."
Taagken maligsaaghtet aaptekaat Jesus, "Sangan apeghtughistengita Liilightuusat piiqatgu Elijah sivukluni tagipestaaghyaghqaaniluku?"
Jesus-em kiimsiqii, "Ipa Elijah tagipestaaghyaghqaaguq, enkaam sangwaa qamagtengngwaaghluku nallghusanqiglleqaa.
Iwernga ungipaatamsi Elijah tagingwaaqaaguq, iwernga yuget kinangutanga nallukegkaqaat, piyukelleghmegestunllu pikaqaat. Tawateghpigaq Ighnegha Yugem ikfiqesleqaat."
Taagken maligsaaghtet liigikegkaat John Paaptaayesta akuzitkaqeftaa.
Yulghuteghllagnun uteghnighyata, yugem takuluku Jesus, aga segesqughtengnginaamaghmi manungakun pikaq.
Pikaa, "Ataneq, ighneqa nangllegyagutaghtigu! Sayugpagtalguuq, elngaatall ikfiqnguuq. Awen kenghegnun uullghaghtaquq nalighmeng meghquutaquq.
Maligsaagtegpenun tagisaghaqa, iwernga naallghutepagningitkaat."
Jesus-em pikii, "Elpesi yugni, ugpeqillghitusillu, seghleghwaaghuusillu! Naten tagkaan elpesininnaqsinga ugpeqesqellunga? Mekelghiiq whavek tagiteggu!"
Jesus-em aghyuuqaa tughneghaq, taagken aanegkaq mekelghiighmeng enkaam tawaninginaq naallghutkaq mekelghiiq.
Taagken Jesus ellnginaaghsan maligsaagtengita takuluku aaptekaat, "Sangan whangkuta aanesneghmeng aghtughesteggu tughneghaq?"
Jesus-em kiimsiqii, "Qayughllak ugpeqilleghqestaaghhaalghiisi. Ipa ungipaatamsi, ugpeqillelguyaqufsi mustard-em piitutesqughhan angtalngatun, una naayghaq pikufsigu, 'Ingavek nuugten!' nuuggnayaghtuq. Enkaam sangwaa alngunak aghtughnayanghitaghsi!"
Iwernga tawatelnguq tughneghaq yughaghhiinaghqunllu, fast-elleghqunllu aanesaghqaqaghsi.
Maligsaaghtet qerngughusata Galilee-mi Jesus-em pikii, "Ighnegha Yugem tuguluku tuunelleqaat yugnun,
enkaam tuqulleqaat. Iwernga pingayiitangani aghneghem unguvaghtesaghqaaguq." Taagken maligsaaghtet qivghughllakat.
Taagken Jesus-enkut maligsaaghtekullghiit Capernaum-emun tagiyata, Temple-em tax-meng qerngughtistengita takuluku Peter aaptekaat, "Apeghtughistezi Temple-em tax-nganeng llivikiiqaa?"
Peter-em kiimsiqii, "Aa-a, piiquq." Peter iteghyan mangteghamun Jesus-em aleghqughyuwhaaqaa, "Simon, nateta elpek sumeghpeni? Kinkungwaaqat nunat umiilgita llivikistaqegkangit allaaghhiinaghmeng tax-emeng? Nunalgutmeggneng piiqaat nalighmeng nakumiineng?"
Peter-em kiimsiqaa, "Nakumiineng." Jesus-em pikaa, "Enkaam umiilget yugit llivikinaanghitut.
Iwernga seghleghyugsunghitapung tax-meng qerngughtistet. Enkaam nulughyaa naayvamun iqallugtaqsuggaaghpek qaanghani naalkelleqan mani. Tuguluku llivikusaghtughnakefkung."
Taam kingunginaaneng maligsaaghtet Jesus-mun tagiluteng aaptekaat, "Ataneghpagullghani Qilagem kina angelleghpigaawa?"
Jesus-em tagsighluku taghnughhaq nekevestekaa qukiitgun.
Pikii, "Ipa ungipaatamsi, iteghnaanghitngwaaghtusi Ataneghpagullghanun Qilagem wetqukun taghnughhaghestun lliiqufsi.
Kina alngunak ukaliighlleghhii uutun taghnughhaghtun, angelleghpigaaguq Ataneghpagullghani Qilagem.
Kitum alngunak atemkun tuguklineghminigu whatelnguq taghnughhaq, whanga tuguklighaqaanga.
Iwernga kitum alngunak seghleghqestekagu naliit mekestaaghhaat ugpeqingalghiit whangamneng, itagnaghnayaghtuq yuget qaamqaghfikluku uyaqwaghkun uyghagllagmeng kalefsaqumegteggu uusqallghanun kelliim.
"Seghleghwaaghunaqnguut yuget qayughllak nunami whani nanghiiqulleghtupigtut seghleghqelleghmun. Nanghiiqullghet seghleghqistimun piyaghqaagut, iwernga seghleghwaaghunaqnguuq kina seghleghqestilghii yugneng!
"Iiggegpek nalighmeng itegaghpek seghleghqestekangaten, kepluki eggnaketen! Itagnaghataghaghnayaghtuten kenlengilngughmun unguvalleghmun iitquvek, iiggiteghngaaghpek nalighmeng itegiiteghngaaghpek miluutelleghqaghpeneng kenlengilnguugnun kenghegnun, inglugtun iiggelighluten nalighmeng itegalighluten.
Iyegpeklu seghleghqestekangaten ipugluku eggnaken! Itagnaghataghaghnayaghtuten kenlengilngughmun unguvalleghmun iitquvek inglupigaq iiskelluku, miluutelleghqaghpeneng kenghanun hell-em inglugtun iyelguluten.
"Wataghllak, ukaliqegpenaki nalighhiiniit ukut mekestaghhaat. Ungipaatamsi, qilagmi yaqulgita quunpeng Atama qilagmelnguum gginaa esghaghaqaat.
Ighnegha Yugem tagikaaguq yugulinaluki iflakat.
"Sumeghpesini sanayaghta yuuk 100 penniilek, ataasiq aghulaqsaqan? Ivaghyaghtughnayaghtaguu aghulaqegkaq unilluki 99 penniini qeminilluki?
Ipa piimsi, naalkegkumigu quyakeghllagyaghqaqaa pakiggulluku 99-eneng aghulaqumangilngughneng.
Tawateghpigaq Atagpesi qilagmelnguum piyukelqenghitaa nalighhiiniit maakut mekestaghhaat iflasqelluki.
"Ugpeqaalgutegpek seghletun pikangaten, ellnginaaghulluku ungipaannaken anaggutellghaneng. Nagaskumiten taawa ilaliighunneqigllequtek.
Iwernga nagasunghilkangaten, takunqiggnaken kelqelluku ataasiq nalighmeng maalghuk ugpeqaalgutek liisimakestengulukek sameng pilleghpetegneng. Tawaten pilghaaten qayughllak Akuzitet Igaqegkat apeghtuusaqaat maalghuk nalighmeng pingayut liisimakistet ipapighqesaghqaqaat anaggutelleq.
Iwernga nagasunghilkaki apeghnakesi yughaghvigem yugitnun. Nagasunghilkaki talwa yughaghvigem yugi, kiyaghunnakesi Gentile-ngulghiistun, tax-mengllu qerngughtistengulghiistun.
"Ipa ungipaatamsi, sangwaa alngunak asightekufsigu nunami whani, asighsaghqaaguq qilagmillu. Sangwaa alngunak itemuskufsigu nunami whani, itemusaghqaaguq qilagmillu.
"Ilanganengllu ungipaannaqamsi, nunami whani maalghugulutek itagnaqutngukuftek aapnalutek sameng alngunak, Atama qilagmelnguum apeghiighlleqaa elpetegnun.
Qayughllak maalghuggaat nalighmeng pingayuggaat qerngughuskata whanga atemkun, akulngitnisaghqaagunga."
Taagken Peter-em takuluku Jesus aaptekaa, "Ataneq, ugpeqaalgutma seghletun pimanginaqanganga naten uglaghqakaan seghevusaghqaqsikun? Ketwell maaghraghvinlaak?"
Jesus-em kiimsiqaa, "Maaghraghvinleggiinaq seghevusaghqaqenghitan, iwernga 70 x 7.
Tawaten piimken qayughllak Kiyaghneghem igleghutillgha Ataneghpagullghani Qilagem whatetuq: Umiilgem qepghaghtemi igiit yuvghiighyaghtuqii esghaghnaluki asengetulangit.
Iiwenllu igiit yuvghiighaqii, umiilegmun itghutkaat qepghaghta asengelek 10,000 manimeng.
Tawaten angkaan maningilnguq llivikuusaghqameng asengeminun. Enkaam umiilgem akikesqegkii ellnga, nulighha, avaqutii, saghyangillu llivikuusaaluki asengenganun.
Iwernga qepghaghta sikmuulluni umiilegmi manungakun maniguutepiglluni pikaa, 'Utaqiigaghten! Lliviknaaghaqa qamagtengngwaaghluku!'
Umiilgem nangllegyagulluku puygusqegkaa asengenga enkaam aanestekaa.
"Taagken taana qepghaghta aanluni nallaqaa qepghaghtelgutni 100 manimeng asengekaq. Akuqaghluku uyaqwhakun pikaa, 'Llivikinga asengegpeneng!'
Qepghalgutangan sikmuulluni nangllegsipiglluni pikaa, 'Utaqiigaghten, llivikelleqamken'.
Iwernga yugem nagasimangilkanga, yeghlegi anusimingllaghtestekaa kenlanga asengenga llivikellghanun.
Ilangita qepghaghtet esghapagluku tawaten pillgha, seghleghyaguteghllagluku umiilegmeggnun apeghyaghtuqaat.
Enkaam umiilgem qepghaghta taana tagsiqlighluku pikaa, 'Uyuq seghlepestaaq qepghaghta! Legan'ngam seghevutamken asengeghllagpeneng, qayughllak nangllegsilghiiten.
Qepghalguten nangllegyagusaqlegestun katam whanga nangllegyagutellemtun elpek!'
Umiilgem sakritepiglluni taana qepghaghta aglaatestekaa amyuutkistenun anusimingllaghvigmelngughnun kenlanga qamagtengngwaaghluku asengenga llivikellghanun.
"Esgha tawateghpigaq Atama qilagmelnguum qamagllusi piyaghqiisi, qamaken ilugpesineng seghevunneghilkufsiki yulgutesi."
Jesus-em tamaakut apeghtuusaqneghmeng taaqsamiki aghulaqegkaq Galilee-meng, nunanganun Judea-m, inglunganilngughmun Kiiwem Jordan-em.
Yulghuteghllaget maliglleghaatkaat enkaam tawani naallghuquqii qinuyuget.
Ilangita Pharisees-et takuluku anagniilqavigighnaluku aaptekaat, "Liilightuusamnni itagnaghtaa yugem pegtekumigu nuliini sangwaa alngunak apalluqluku?"
Jesus-em kiimsiqii, "Atightiigastekii Akuzitet Igaqegkat whaten pillghit, 'Piinlighyuwhaalleghmi Kiyaghneq yungllaghaqngami ulimakaqegkek yugenkuk aghnaankuk'?"
Enkaam pikii, "Taana apalluqluku yugem atanillu naanillu unillukek, nulighqullghiik qerngughullequk, enkaam ataasiighllequk yugusiik.
Enkaangam maalghugunanightuk, ataasiightuk yugusiik. Tamaaken apalluqluku Kiyaghneghem qerngughutestekakek yeqay yugem pellghututesneghillikek."
Pharisees-et aaptekaat, "Sanganmi Moses-em Liilightuusalitinkut yugmun igalitesqelluku nulighha pegtugsighqameng, aanesimaanllu?"
Jesus-em kiimsiqii, "Moses-em pegtesaghqaaghtestekaqii nuliisi qayughllak pineghllugulghiisi. Iwernga piinlighyuggaalleghmeng Kiyaghneghem tawatetesaghqaanghinniluku pikaqsaghaa.
Enkaam whanga piimsi, yugem pegsaghqaqenghitaa nuliini wetkuqun gelghaghniiqan. Pegtekumigu sameng allaneng apallulighluni, nulightunqigtekumi gelgaghniighullequq nulighqenghhamikun."
Maligsaaghtengita pikaat, "Taananginaghhaakan apalluq yugem pegtusighqaa nuliighminun, yuuk nulightunghiteghngaaghmi itagnaghnayaghtuq."
Iwernga Jesus-em pikii, "Taana apalluq tamaghhaghmi tuguklighnaanghitaat, iwernga Kiyaghneghem ilangitnun tuguklighyaghqaaghtestekaqaa.
Ilangi yuget nulightiigatut allgeqaatmeggneng eunuch-ngnguluteng. Ilangi nulightiigatut qayughllak yuget eunuch-engllaqaqiit. Paninang ilangi eunuch-ngwaaqut pinighataghatun qepghaannaluku Kiyaghneq Ataneghpagullghani Qilagem. Kitum alngunak taana tuguklighyaghqaqegkumigu, tuguklighligu."
Taagken taghnughhaat tagitkiit Jesus-mun saafluki yughaatkesqelluki. Taawanginaq maligsaaghtet ineghtekiit tagitistengit taghnughhaat.
Iwernga Jesus-em pikii, "Yeqay taghnughhaat tagilit whangamnun. Ineghtegpenaki, qayughllak Ataneghpagullgha Qilagem taghnughhaghestun ayuqelghiit pikaat."
Enkaam saaftaqluki quyastekii, taagken aghulaqegkaq.
Taagken yugem takuluku Jesus aaptekaa, "Apeghtughista, sangwaa pinilghii piyaghqaqsikun allgeghutusighqaaluku kenlengilngughmeng unguvalleghmeng?"
Jesus-em pikaa, "Sangan aapsinga sangwaa piniitanga? Ataasighhaaguq pinilghii. Kenlengilngughmeng unguvallengyukuvek qaatkiki Kiyaghneghem qelghusii."
Nukalpigam aaptekaa, "Nakut?" Jesus-em kiimsiqaa, "Yugtaghpenang, Gelgaghniighpenang, Teglegpenang, Iqlengiqutkigpenang,
Quulvaghlukek atanllu naanllu, Piniqluki yulguteten piniqelleghpetun elpeneng."
Nukalpigam pikaa, "Qamaglluki taakut qaatkaqanka. Sangwaallu piyaghqaqsikun?"
Jesus-em kiimsiqaa, "Naamigtengngwaaghyukuvgu Kiyaghneghem pisqellgha elpenun, aglaghluten qamaglluku saghyan akikluku, akinga tamaana aklumalghiinun tunqughnaken. Enkaam qilagmi aklungilgullequten, taagken tagiluten maliggnakevnga."
Nukalpigam nagalluku, aghulaqegkaq iilqepiglluni qayughllak aklungitepiglleghhii.
Taagken Jesus-em maligsaaghteni pikii, "Ipa piimsi, piyaqnaghyaghqaaguq aklungilngughmun yugmun itelleghqaa Ataneghpagullghanun Qilagem.
Ungipaannaqlaataghamsi ilanganeng, piyaqniisaghqaaguq camel-em suflughutelleghqaa sikuum iiyngakun, aklungilnguum yugem itelleghqaaneng Ataneghpagullghanun Kiyaghneghem."
Maligsaaghtet nagasamegteggu tawaten pilleq saghiighayugllagumaghmeng pikat, "Kinangam yugulillengelleqa?"
Iwernga Jesus-em tawaveghlluwaaq esghaghluki pikii, "Yuget piyaghqaqenghilkangit, Kiyaghneghem piyaghqaqii."
Taagken Peter-em pikaa, "Esghaqaghqutqun, sangwaa qamaglluku unilluku maligtekaqamken. Sangwaangam allgeghlleqesteggu?"
Jesus-em pikii, "Ipa piimsi, nutaghami nunami Ighnegha Yugem aqumellequq umiilgusignekun aqumutagmikun nighughqelleghmini. Taagken elpesillu maligutkani whangamnun aqumlusi qula maalghuk siipneqluku umiilgem aqumutiitgun, igleghutillequsi qula maalghuk siipneqluku ramkenganeng Israel-em.
Enkaam whanga apalluqlunga kinkut alngunak uniskumegteki mangteghateng, angleguteteng, nayateng, atateng, naateng, avaqutateng, nalighmeng piitesighaghviteng, nulallequt 100-alpagluku. Kenlengilngughmengllu unguvalleghmeng allgeghullequt.
Iwernga aangelghiilghutet ukaliighllequt enkaam ukavanlenguut angellghughllequt."
Paninang Jesus-em pikii, "Ataneghpagullgha Qilagem yugtun ayuquq grapes-meng piitesighaghvilek. Unaanguluku aanluni tugulaasaghtuqaq qepghaghtekaghqameng piitesighaghvigminun.
Aghneghmun tawavek itagnaqegkii akileghtughnaluki ataasikaghtaan denarius-meng, taagken qepghaghyaghtestekii.
Nine-eklaagmi aaneqiglluni esghaqii yuget nekevghataaghullghiit sagpenateng akilpegaghvigmi.
Enkaam pikii, 'Elpesillu piitesighaghvimnun qepghaghyaghtek, akileghtughnaaghamsi qepghalleghpesistun'.
Enkaangam qepghaghyaatkat. Taagken aghneghem qukaanillu, three-klaagmillu tawaten pilaataqaq.
Iiwenllu five-eklaagnaqaqaa, akilpegaghvigmun pikaq, taawanguq paninang yugem ilangi nekevghataaghaqeftut. Aaptekii, 'Sangafsi whaantaqetsi aghnelqusiq sagpenasi?'
Kiimsiqaat, 'Qayughllak kitum alngunak tugunghilkanginkut qepghaghtenguluta.' Enkaam pikii, 'Naqam elpesillu qepghaghyaghtek piitesighaghvimnun'.
"Ighivgaghyagu piitesighaghvilgem pikaa qepghaghtet naasquutistengat, 'Qepghaghtet tuqlughteghluki akileghtughteghqi kingulighneng sivulighnun.'
Five-eklaagmi qepghaghyaatkat tagilaghaasameng akileghtuusangegkat denarius-kaghtaan.
Enkaam sivuliit qepghaghtet akileghtuusangataghaghnaqniluteng pikaayalghiit, iwernga tagilaghaasalghiimeng ellngitlu akileghtuusangegkat denarius-kaghtaan.
Akileghtuusangyameng qivraaghutkaat piitesighaghvigem yuga.
Pikaat, 'Kinguliiluki tugukaghten qepghaghtut ataasighhaghmun aflumun. Whangkuta ughleghiightukut puqlaghllagmi aghnelqusiq, iwernga akileghtughaten whangkutestun angkaan.'
Iwernga yugem pikaa ataasiq, 'Nagataghten, ilakumtaamni, puughhneghitamken. Itagnaqegkaqan qepghaghnaluten ataasimun denarius-mun.
Enkaam tuguluku akileghtuusan aglaa. Akileghtughyuganka kinguliit yuget tugukanka akileghtuusaghpetun angkaan.
Piyukellemtun manika atughyaghqaqaqa. Aqinaziin ighlegitutemneng?'"
Taagken Jesus-em pikii, "Enkaam tamaakut kinguliit sivuliighsaghqaagut, sivuliit kinguliighsaghqaagut."
Jesus-em Jerusalem-emun mayuutkelluku yulghutneng aafutkii qula maalghuk siipneqluku maligsaaghteni aleghqughnaaluki.
Pikii, "Nagatek, Jerusalem-emun mayughnaqukut. Tawani Ighnegha Yugem tuunelleqaat chief priest-enunllu, apeghtughikayugnunllu Liilightuusaneng enkaam nanqiglluku tuqusaghqaanilleqaat.
Taagken Gentile-enun tuunelleqaat. Tawani legasiighwaatkelleqaat, kagsagmiglleqaat, qaquuraghlleqaatlu. Iwernga pingayiitangani aghneghem unguvaghtesaghqaaguq."
Taagken Zebedee-m ighneghegkenka naangak tagikaq Jesus-mun ighneghegni kelqellukek. Manungakun segesqughtekaq aapfiknaluku.
Jesus-em aaptekaa, "Sameng piighsin?" Aghnam kiimsiqaa, "Akeqinga Ataneghpagulleghpeni ighneghegka aqumesnakegken aallgha aghenqigneghpegun, ilanga saghumigneghpegun."
Iwernga Jesus-em pikii, "Liigikenghitaghsi sangutanga tungsiqaghsi. Meghviknayaghestegneguu qayuusiq meghyaghqaqa?" Kiimsiqaak, "Piyaqleguukung."
Jesus-em pikakek, "Qaywa qayuusimneng meghellequtek, iwernga whangangunghituq nakmiighyaghqaq kinkuk aqumyaghqaatkek aghenqignemkunllu saghumignemkunllu. Atama yataaghqegkaqaak taakuk aqumvigkak nakmikegkaminun."
Taakut ilangita qula maligsaaghtet nagaqughyamegtekek samatkek anglegutkullghiik ugumiyagutkagket.
Taagken Jesus-em tuqlughluki maligsaaghteni, pikii, "Liisimakasi Gentile-et igleghutistengita atanghutaqiit yuteng, aangwaaghughtekatlu yugita yukeghqutkaqiit.
Iwernga elpesi tawatesaghqaanghitusi. Nalighsi igleghutistenguyukumi qepghaghtengughlli elpesinun.
Nalighsi aangelleghpigaayukumi qepghaghtelaaghughsaghqaaguq elpesinun,
katam tawaten Ighneghan Yugem pillghatun. Tagimangituq qepghaatesqelluni iwernga tagikaaguq qepghaatinaluni, tuunalukullu unguvalleni naveghqellisiqnaluku uglapiglleghhiinun yugnun."
Jesus-enkut maligsaaghtekullghiit Jericho-meng aghulaqumaluki yulghuteghllagem maligtekaat Jesus.
Taawanguq tumet saningitni ayaakak yugek aqumlutek. Nagaqughyamegnegu Jesus naghughhniluku akilghuukak, "Ataneq, Ighneghani David-em, nangllegyagutaghtikung!"
Yulghutem ineghtekakek, nepiighesqellukek. Iwernga qevuutaghalluku wata akilghuukak, "Ataneq, Ighneghani David-em, nangllegyagutaghtikung!"
Enkaam Jesus-em aghuliighluni tuqlughlukek aaptekakek, "Sasqellutek piiqestek whangamnun?"
Kiimsiqaak, "Ataneq, iyepung esghaghtestaghtiki!"
Jesus-em nangllegyagullukek iiyngik saaftekii. Tawaninginaq esghaasagutkak enkaam maligtekaak.
Jesus-enkut maligsaaghtekullghiit tughaaghyalghiimeng Jerusalem-emun, kaatkaat Bethphage-mun Mount Olives-melngughmun. Tawani kayagtekakek maalghuk maligsaaghtegni igleghtekestiisqellukek.
Whaten pikakek, "Ingavek nenun aglaghlutek tawaninginaq esghaghlleqaghtek petugngalghii donkey nughalek. Itemllukek taginnakegtek whangamnun.
Kitum alngunak sameng pikangistek, whaten pinaketek, 'Atanghem aklukaak.' Tawaninginaq tagitesleqaak whangamnun."
Whaten pikaaftuq apeghiighnaluku uuknaliqistem pillgha,
"Ungipaasaghtughqi, Zion-eghmiit, 'Esghaqaghtegguqun, umiilegpesi takwaaqiisi. Qusevegngaaq donkey-kun igleghtaquq, donkey-m nughaakun.'"
Enkaam maligsaaghtek igleghtekestaghlutek sivungitni, Jesus-em pisqellghatun pikak.
Donkey nughaghtuumaan tagitkaak Jesus-mun. Qaasliit aatkateng mataghlluki teghikusak qaayngitgun llikiit. Taagken Jesus aqumegkaq.
Yulghuteghllagem tumetgun aatkateng saagtekiit, enkaam ilangi uqfigem avayaaneng ikutaqluteng tumet llilaghtughvikegkiit.
Yulghuteghlaget Jesus-em sivunganilnguutlu kingunganilnguutlu akilghuutkat, "Usuqnaghhalek Ighnegha David-em! Kiyaghneghem quyasligu tagilghii aatghakun Atanghem! Usuqilleq qilagmelngughmun!"
Jesus iteghyan Jerusalem-emun, qamaglluteng Jerusalem-eghmiit kagaygunneqegsaatkat whaten pimaghmeng, "Kinangaawa una yuuk?"
Jesus-em maligtestengita yulghuteghllaget kiimsiqiit, "Jesus-nguuq, uuknaliqista, Nazareth-meng Galilee-melngughmeng pinguuq."
Jesus Temple-mun iteghluni aanesquqii qamaglluki tukfightulghiitlu, akikulghiitlu. Taagken manimeng naveghqughtetlu tipelngit ulleghquqii, aqumutiitlu qawaagmeng akilpegaghtet.
Enkaam pikii, "Igaqngaaq Akuzitni Igaqegkani, 'Mangteghama atilqesaghqaqaa, Yughaghvik.' Iwernga elpesi iighaghvigughtaghsi teglegniightenun!"
Taagken ayaakatlu, ighullugmelnguutlu takukaat Jesus Temple-mun, enkaam naallghuquqii.
Chief priest-etlu apeghtughikayugetlu Liilightuusaneng esghapagluki allaaghlluwhaghtillghi Jesus-em, nagallukillu taghnughhaat Temple-mi akilghuulghiit whaten, "Usuqilleq Ighneghanun David-em!" elngaatall ugumiyukat.
Enkaam Jesus aaptekaat, "Naganneghisikii taghnughhaat sameng pitangi?" Jesus-em kiimsiqii, "Aa-a, nagatanka. Atightiigastegguu Akuzitet Igaqegkat pillghit, 'Qaanghitgun taghnughhaatlu allgenghhaghhaatlu yataaghqegkaqan usuqilleq elpenun katam?'"
Taagken Jesus-em unilluki, Jerusalem-emeng Bethany-tkaq qavaghnaluni tamaani.
Jesus unaanguluku uteghniitkelluku Jerusalem-emun iyataqaq.
Tumet saaghwitni esghaqaa figs-em uqfiga. Takuluku piyaqminigu ququngaraaghinaaftuq figs-ngunani. Enkaam uqfik tawavek pikaa, "Allamengllu piitestinaanghituten." Tawaninginaq uqfik paliqaq.
Maligsaaghtet tawaten pilghii esghapagluku, saghiighayugutkelluku aaptekaat, "Naten uqfik sukatepiglluni palighta?"
Jesus-em kiimsiqii, "Ipa piimsi, malghuklillngunaan ugpeqillelgukufsi, whangamtun pillequsi, esghapalleghpesistun figs-em uqfiga. Tawatenginaq pinaanghitusi talwa una naayghaq kayagtekufsigu, 'Iikluten elpeneng meghmun miluuten', legan pillequq.
Sameng alngunak aaptekufsi yughakun ugpeqillelgukufsi allgeghusaghqaagusi."
Jesus kaalluni Jerusalem-emun Temple-mun iitqaq. Apeghtughimaluku, chief priest-etlu, siivanlleghetlu takuluku aaptekaat, "Ungipaatikut kitum qeleghtaten tawaten pisqelluten, nalighmeng kitum qelellghakun tawaten pinguzin?"
Jesus-em kiimsiqii, "Whangallu aapnaqamsi. Kiimsiqufsinga whangallu ungipaalleqamsi kitumun qelghumatka.
Kitum qeleghtagu John paaptaayeghisqelluku? Kiyaghneghtaawaa nalighmeng yugmeng pingwaa?" Taagken ellmeggneng akuzimghhutkat, "Sameng pinaqesteggu? Kiimsiqumteggu Kiyaghneghmeng pinguniluku, whaten pilleqiinkut, 'Sangan'ngam ugpeqenghisteggu John?'
Iwernga, 'Yugmeng pingunikumteggu', qemall yulghutet salleqiinkut, qayughllak qamaglluteng ugpeqegkaat John uuknaliqistenguniluku."
Enkaam kiimsiqaat Jesus, "Nallukaghput." Jesus-em pikii, "Whangallu ungipaannaanghitamsi kitumun qelellengegkaatka tawaten pillemnun."
Taagken Jesus-em aaptekii, "Naten una sumeghtaghaatkelleqesteggu? Yugnguq taawa maalghugegneng ighnelek. Sivulighmun piluni pikaa, 'Ighnemni, aghneghmi whani grapes-meng piitesighaghvimnun qepghaghyaghhaaten!'
Ighneghan pikaa, 'Wiin piyunghitunga.' Iwernga aghneghmi taakwani avuteghqelluni qepghaghyaqaq.
Taagken tuunglighhaanun ighneghmi piluni, tawateghpigaq pikaa. Ighneghan pikaa, 'Aa-a, pillequnga', iwernga pimangilnguq."
Jesus-em aaptekii, "Naliim ighneghan qaatkegkaqagu atani?" Kiimsiqaat, "Sivuliim." Enkaam Jesus-em pikii, "Ungipaatamsi tax-meng qerngughtestetlu, aghnatlu akikikayuget yugusimeggneng sivugpesini iteghaatnguut Ataneghpagullghanun Kiyaghneghem.
John-em Paaptaayestem ungipaasaghtuqaqiisi naten kiyaghtelleghqameng Kiyaghneghem piyukellghatun, iwernga ugpequmangitaghsi. Naqam tax-meng qerngughtistetlu, aghnatlu akikikayuget yugusimeggneng ugpeqegkaqaat. Talwa kingunganeng esghapakaqeghngaaghpesiki ugpeqegkangat John, paninang elpesi avuteghqellusillu seghleghqennanillghitusi, ugpequmangitaghsillu."
Jesus-em pikii, "Ilanga ungipaghaan nagateggu. Taawanguq yuuk piitesighaqaq grapes-meng nunamikun. Minglluluku, laagutkakek grapes-mun qageghquusik, nekeftekaallu uusqalghii kelengakivigkaq. Taagken navghitkaa grapes-meng piitesighaghvini piitesighaghtenun aflengakesqelluku. Taagken ellnga ilanganun nunam aglaqaq.
Saghnayaghqaaghsata grapes-et, piitesighaghvilgem qepghaghteni kayagtekii nengini aqfasqelluki.
Iwernga piitesighaghtet akuqaghluki qepghaghtet, ataasiq anaguleghtaakaat, ilanga tuqutkaat, pingayaat milughpagaataghhiinaq tuqutkaat.
Qepghaghtemi ilangi kayagllaataqii, sivulighneng uglaghataghaghluki, ellngitlu tawatengwaaq pilaataqiit.
Qenwat ighneni kayagtekaa ellngitnun, whaten pimaghmi, 'Ipapestaaq siivakelleqaat ighneqa.'
Iwernga piitesighaghtet esghaghluku piitesighaghvilgem ighnegha whaten pikat, 'Uum ighneghan piliilleqaa una nuna atani tuqukan. Tuquskumteggu whangkuta piliilleqaghput una grapes-meng piitesighaghvik.'
Enkaangam akuqaghluku, piitesighaghvigmeng miluulluku tuqutkaat."
Jesus-em aaptekii, "Piitesighaghvilgem tagikumi salleqaki piitesighaghtet?"
Chief priest-etlu siivanlleghetlu kiimsiqaat, "Seghlepestaatun tuqulleqii taakut seghleghet yuget. Taagken navghilleqaa piitesighaghvini allanun piitesighaghtenun. Saghnalleghqaq kaaskan nengiilleqaat."
Jesus-em pikii, "Atightiigastekii Akuzitet Igaqegkat whaten pillghit? 'Uyghak taana mangteghangllaghtet ighsakegkaat megnunalleghpigaaghtekaaguq uyghak. Taana Atanghem pilqaa, urang pinilleghpigaaguq whangkunnun!'
"Enkaangam ungipaatamsi, Ataneghpagullgha Kiyaghneghem elpesineng awisaghqaaguq, enkaam tuunyaghqaaguq yugnun piitestiyaghqanun fruit-nganeng Ataneghpagullghem."
"Kina alngunak taaggun uyghagkun iqukumi, pelimyaghqaaguq. Kina alngunak taam uyghagem ifkaghvikegkumigu siftaaghqelleqaa."
Chief priest-etlu Pharisees-etlu nagalluki Jesus-em ungipaghaatangi liigikegkat Jesus-emnguq ellngit akuzitkaqeftii.
Enkaam tuguyukaqsaqangat, iwernga alingegkat yulghuteghllagneng qayughllak ugpeqegkangat Jesus uuknaliqistenguniluku.
Taagken Jesus-em apeghtughlaataqii taakut yuget ungipaghaatetgun. Pikaq,
"Ataneghpagullgha Qilagem whatetuq, umiilgem ighneni nengughhnaqelghii yataaghqutkaa neqenghaghqunnaluku.
Qepghaghteni kayagtekii ungipaasaghtiisqelluki tagsiqliqat nengughutem neqenghaghqellghanun tagilaghaatesqelluki, iwernga tagiyunghitkat.
Taagken umiilgem pikii ilangi qepghaghteni, 'Ungipaasaghtughteki tagsiqliqanka neqenghaghqellemnun, neghyaghqan'nguq apeghiightut. Tuqutiightesimaanka yugtaaneghneng teghikusaneng, quwintalghiinengllu nughaghneng. Enkaam sangwaa qamaglluni apeghiightuq. Tagilin'nguq nengughutem neqenghaghqellghanun!'
Iwernga aqelqaghqat tagsiqliqiit waakumangilnguut. Yeghlegi navek sayaghtuutkat, ataasiq piitesighaghvigminun pikaq, ilanga estugaghminun,
umiilgem qepghaghtengi ilangita akuqaghluki sakusiiqluki tuququqiit.
Umiilek sakriteghllakaq enkaam pilluwaghteni kayagtekii. Tuququqiit yugtaqat, kumaghtekaatlu nengat.
Taagken qepghaghteni pikii, 'Nengughhnaqem neqenghaghqusighqii apeghiightut. Aqelqangllaqaqsaqenka seghletun pikaatmeggneng tagipagningitut.
Enkaangam aanlusi tumenun nallaqasi qamaglluki yuget neqenghaghqesaghtiisqiteki.'
Qepghaghtet aanluteng tumeni qamaglluki nallaqateng seghleghuyaghngaata, pinighyaghngaata neghyaghtiisqegkiit, enkaam nengughutfik esleqaghaghtekaq.
"Umiilgem esghaghyaghtughyaqminiki aqelqat, esghaqaa yuuk aasimangilnguq nengughhnaqelghiim aatkaaneng.
Enkaam aaptekaa, 'Ilakumtaamni, naten iteghsin nengughhnaqelghiim aatkaaneng aategpenang?' Yugem kiimsighpagningitkaa.
Taagken umiilgem qepghaghtet pikii, 'Iiggillu, itegiillu asighlluki qagavek mamlegmun miluuteggu, tawani yuget qiyallequt ggutetengllu terqitaagtaghlleqiit.'"
Jesus-em taaqniqii akuzilleni whaten, "Uglapestaaq tagsiqliqaaghngaan, iwernga palaghhaagut nakmikegkat."
Taagken Pharisees-et unilluku Jesus agghitkat naten anagniilqavigighnaluku Jesus akuzillghakun.
Enkaam kayagtekiit ilangi maligsaaghteteng, ilangillu Herodian-et Jesus-mun. Whaten pikaat, "Apeghtughista, liisimakamken akuziiquten ipanguluku. Apeghtuusanllu naten Kiyaghneghem kiyaghtesqesullgha ipanguuq. Aangwaaghuyaghngaata, ukavansaghngaata paninang apeghtughaqaten tawateghpigaq.
Enkaam ungipaataghtikut naten sumeghtaghalleghpeneng. Kiyaghneghem Liilightuusaani elqughutngaa llivikilleghqaghput tax-emeng Caesar-mun? Llivikiltaa-a nalighmeng pinghitelta?"
Jesus-em liisimakegkii seghletun piyugukangat, enkaam pikii, "Piniiyugneghni elpesi! Sangama anagniilqavigighnaqutkestengnga?
Kelguvikitengnga manimeng tax-mun llivikisighqameng." Enkaam tagitkaat manimeng.
Taagken aaptekii, "Kitum gginaqagu una? Kitum aatqagu una?"
Kiimsiqaat, "Caesar-em." Enkaangam Jesus-em pikii, "Tuuniteki Caesar-mun tamaakut Caesar-em pingi, tuuniteki Kiyaghneghmun tamaakut Kiyaghneghem pingi."
Nagasamegteggu saghiighayukat taagken unilluku aghulaqegkat.
Tawani aghneghmi Sadducees-et aapsaghtuqaat Jesus. Tamaakunguut ugpeqingigalnguut tuqukat unguvaghtekayugutangi.
Pikaat, "Apeghtughista, Moses-em Liilightuusii pikaagut, 'Yuuk nulightughluni tuqukan avaqutigpenani, anglegutangan tuguyaghqaqaa ugingighaq avaqutinnaluku anglegutni tuqukaq.'
Maansaghtut maaghraghvinlek yuget anglegutkullghiit. Nuyekliq nulightughluni avaqutigpenani tuqukaaguq. Enkaam nulighha anglegutangan tugukaa.
Tuunglighhaallu anglegutanga tuquuq avaqutigpenani. Enkaam pingayaan anglegutangan tugaa taana aghnaq. Qamaglluteng tugaaqluku tuqulaghaatut avaqutigpenateng.
Kinguliiluni aghnaq tuqukaaguq.
Ungipaataghtikut, unguvaghtuutellghem aghneghani kitum aghnaq nulighqelleqagu, qamagllutengqun tugukaqegkangat?"
Jesus-em kiimsiqii, "Anaggutngaasi qayughllak liigikigatasi Akuzitet Igaqegkat, talwa aghtughyaghqaanghillgha Kiyaghneghem.
Tuqukat unguvaghtuuskumeng nengughusaghqaanghitut, yaqulgestun qilagmelngughestun.
Atightiigastegguu Kiyaghneghem apellgha elpesinun tuqukat unguvaghtuutelleghqiitneng? Whaten pikaaguq,
'Kiyaghneqaanga Abraham-em, Kiyaghneqaanga Isaac-em, Kiyaghneqaangallu Jacob-em.' Kiyaghneq Kiyaghneqaat unguvalghiit, nakaan tuqukat."
Jesus-em apeghtughillgha yulghuteghllaget nagalluku, saghiighayaguteghllakaat.
Pharisees-et nagaqughyamegteki Sadducees-et Jesus-mun nepiighqwaaniluki qerngughutkat.
Ataasim Pharisees-em apeghtughistengan Liilightuusat aapqughaaqaa Jesus anagniilqavigighnaluku.
Whaten aaptekaa, "Apeghtughista, natungaawa angelleghpigaq Liilightuusani?"
Jesus-em kiimsiqaa, "'Ataneq Kiyaghneghen piniqsaghqaqan qamaglluku ilugpegun, qamaglluku unguvasighpegun, qamaglluku umyugaghpegun.'
Taana angelleghpigaaguqlu, megnunalleghpigaaguqlu Liilightuusaq.
Tuunglighhaa angelleghpigaq Liilightuusaq sivulightun ayuquq: 'Piniqsaghqaqaten yulguteten piniqelleghpetun elpeneng katam.'
Taakuk Liilightuusak tunemaaguk tamaghhitnun Liilightuusanunllu, apeghtuusiitnunllu uuknaliqistet."
Taagken Jesus-em aaptekii Pharisees-et qerngughutngamaluki,
"Naten sumeghtaghaatkaqesteggu Christ-a? Kitum ighneqagu?" Kiimsiqaat, "Ighneqaa David-em."
Jesus-em aaptekii, "Sangan'ngam David-em akuziiqngami Agleghnalghiignekun Taghneghagnekun atightagu, 'Ataneghmeng'? Whaten pikaalghii,
'Atanghem pii Atanqa, Aqumi aghenqignemkun, kenlanga anguyagten itegaghpek asinganun lliightellemnun.'
David-em atiimakagu, 'Ataneghmeng' naten ighneqagu?"
Nalighhiiniita Pharisees-et kiimsighpagningitkaat Jesus. Taagken kenlekluku kitum alngunak tetugyagutkaat aapneghmeng.
Taagken Jesus-em pikii yulghutetlu, maligsaaghtenillu,
"Apeghtughikayugetlu Liilightuusaneng, Pharisees-etlu aqumgaat Moses-em aqumutaakun.
Tamaaken apalluqluku qaatkaqiteki qamaglluki apeghtuusiit elpesinun, iwernga ellngita sallghit maligtegpenaki. Sasqaqiisi naqam ellngita pingigatiit.
Apeghtughillghit Liilightuusaneng piyaqnapigtut yugnun qaatkesaghqaaluteng. Apeghtuusiit uqigtuqastun akmagestun ayuqut akmagtestaqegkangit yugnun, naqamllu talwa ataasighhaq ighneghwaaghteng atuqigataat kayusiinnaluki akmagitneng.
"Qamaglluki pinitun pilleteng piiqiit esghaghsaqnaluki yugnun. Tallimegteggunllu qagumegteggunllu qillghutaqiit pateghtaaghalluki salngawaaghhaat Akuzitneng Igaqegkaneng imalget, qaaslimengllu qughalkutiit taakluki ulimaaqiit.
Neqenghaghqemmi, aqumyuneghtuut aangwaaghughtekat aqumutiitgun, synagogue-nillu tawatelngughteggun aqumyuneghtuut.
Quulvaghtesugaqut akilpegaghvigni, atiisqesugaqutlu, 'Apeghtughistemeng'.
Iwernga elpesi atightestegpenasi, 'Apeghtughistemeng' qayughllak ataasiiguq Apeghtughistezi, anglegutkullghiistun ayuqusi.
Kina alngunak atighpenaan, 'Atameng' nunami whani, qayughllak ataasiiguq Atazi qilagmelnguq.
Talwa kitumun alngunak atightestegpenasi, 'Igleghutistemeng' qayughllak ataasiiguq igleghutistezi, Christ-anguuq.
Taana angelleghpigaq qepghaghtekaghqaqaghsi.
Kina alngunak ellmineng anglistekumi qusevegtesaghqaaguq, enkaam kina alngunak ellmineng qusevegtekumi anglistellengyaghqaaguq.
"Iwernga seghleghwaaghunaqnguusi elpesi apeghtughikayugni Liilightuusaneng, Pharisees-enillu! Piniiyugneghuusi! Uumgutaqasi iteghnaqelghiit Ataneghpagullghanun Qilagem. Elpesi katam iitghigatusi, aghuliightaqasillu iteghyulghiit!
"Seghleghwaaghunaqnguusi elpesi apeghtughikayugni Liilightuusaneng, Pharisees-enillu! Piniiyugneghuusi! Esghaghlaataquluki ugingighat mangteghiighaqasi. Taagken pinighnilusi pisqellusi taakluku yughaghaqusi. Tamaaken apalluqluku aghyuullengeghllagyaghqaagusi!
"Seghleghwaaghunaqnguusi elpesi apeghtughikayugni Liilightuusaneng, Pharisees-enillu! Piniiyugneghuusi! Igleghaaqusi kelliikunllu, quutkunllu ivaghnaluku ataasiq yuuk ugpeghhnnaluku elpesistun. Taagken apeghtuusasi ugpeqegkaki apeghtuusaghpesi aglaghtesaghqaaghlleqaa hell-mun, enkaam elpesi aghyuulleghpesineng malghughqengngaan aghyuullengyaghqaaguq!
"Seghleghwaaghunaqnguusi elpesi, ayaakani igleghutisteni! Apeghtughiiqusi whaten, 'Kina whaten pikumi, "Akeqiinga Temple-kun" taana pitngunghituq. Iwernga kina whaten pikumi, "Akeqiinga gold-ngakun Temple-em" piyaghqapestaaqaa akequsani'.
Elpesi ayaakani temngitwhasteni! Nalikek megnunaghataghaghtak, gold-a, nalighmeng Temple-a agleghnaghtestilghii gold-meng?
Apeghtughiiqusillu whaten, 'Kina whaten pikumi, "Akeqiinga aghqefigegnekun", taana pitngunghituq. Iwernga kina whaten pikumi, "Akeqiinga tunusakun aghqefigegnilngughqun," piyaghqapestaaqaa akequsani.'
Ayaangaghhaalek elpesi! Nalikek megnunaghataghaghtak, tunusaq nalighmeng aghqefigek agleghnaghtestilghiik tunusameng?
Enkaangam kina akeqikumi aghqefigegnekun, akeqinguuq taaggunllu sakunllu tamaghhaakun aghqefigegnilngughqun.
Kinallu akeqikumi Temple-kun, akeqinguuq taaggunllu kiyaghlleghhiikunllu tawani.
Kinallu akeqikumi qilagkun, akeqinguuq Kiyaghneghem aqumutagkenkunllu aqumgalghiikunllu tawani.
"Seghleghwaaghunaqnguusi elpesi apeghtughikayugni Liilightuusaneng, Pharisees-enillu! Piniiyugneghuusi! Kiyaghneghmun tuunaqasi qulaghqellghi neqmun neqnighsaatet, mint-et, dill-et, cummin-et. Iwernga avelghaghaqasi apeghtuusat megnunaghataghalghiit Liilightuusanilnguut katam: taniillghitelleq, nangllegtalleq, ataasiighmetelleq. Taakut atughqaqsaghasi avelghafqiita ilangillu Liilightuusat.
Ayaakani igleghutisteni! Yugtun ayuqusi nguuyngaaghaq meghyaghqamineng iqilluku taagken camel-a tuufleqaa!
"Seghleghwaaghunaqnguusi elpesi apeghtughikayugni Liilightuusaneng, Pharisees-enillu! Piniiyugneghuusi! Qayuusisillu sagnesillu qaayngi sangigtaqasi, naqam imighngaat wayaghniiqaghpesinengllu, pakigniilleghpesinengllu.
Ayaangalghii Pharisee! Sivuklukek sangigtikek ilungik qayuusimllu sagneghemllu enkaam qaaskulluteklu ukmangiillik!
"Seghleghwaaghunaqnguusi apeghtughikayugni Liilightuusaneng, Pharisees-enillu! Piniiyugneghuusi! Tuqukat salngagistun ayuqusi piineqegkat qatelghiimeng. Esghaqaaluteng qaayngi pinighhalek, iwernga qama imaqut neghqughrugmengllu aghulleghmengllu.
Elpesillu tawatetusi. Qayegpesineng pinighsugnighllaget, iwernga ilugpesini piniiyugneghuusi, apeghtuutkasi Liilightuusat atuqigatasi."
"Seghleghwaaghunaqnguusi elpesi apeghtughikayugni Liilightuusaneng, Pharisees-enillu! Piniiyugneghuusi! Mangteghasqwaangllaghaqasi lliivghitgun uuknaliqistet, pinighnaghsaghaqasillu lliivghit tamaakut kiyaghtekat elqughulluteng Kiyaghneghmun.
Taagken whatenllu piiqusi, 'Neghighluku kiyaghtekaayaqumta sivunemnni, tuququlgusighnayanghitngwaaghaput uuknaliqisteneng'.
Tawaten akuzilleghpesigun liigikestusi, kingunqennilusi tuququghtengitnun uuknaliqistet.
Enkaam saaqetsi sivuneghpesi piinliqaat apeghiighteggu.
Nemeghyani elpesi, avaqutiitni nemeghyat! Kiyaghneghem nanqigtekangisi aghyuughyaghqaanilusi, naten anagnaqesteggu aghyuulleghqaghsi hell-mi?
Enkaam ungipaatamsi kayagfikamsi uuknaliqistenengllu, liisimalghiinengllu, apeghtughistenengllu. Ilangit tuququghlleqasi, ilangit qaquuraghlleqasi, enkaam ilangit synagogue-egpesini kagsagmiglleqasi, ilangit town-eneng ilangitnun malighqughlleqasi.
Tamaaken apalluqluku elpesi Kiyaghneghem aghyuughyaghqaqiisi tuququllghitnun qamaglluki kiyaghtekat elqughulluteng Kiyaghneghmun nunami whani, Abel-meng Zechariah-mun, ighnegha Barachiah-m. Tuqutkaghsi akulegkeni Temple-emllu aghqefigemllu.
Ipa ungipaatamsi, elpesi unguvalghiini maaten Kiyaghneghem aghyuughyaghqaqiisi tamaakunun seghletun pilleghnun!
"Kaay, Jerusalem, Jerusalem! Tuququqaqaten uuknaliqistet, milughpagaataghlukillu tuququqaten kayagtekanka elpenun. Uglaapiglluku qerngughsugaqsaghanka yugten whangamnun, katam qawaagem qerngughtellghatun amaaghaghhani yaqugmi asinganun, iwernga tawaten pistesugumangitaghpenga.
Enkaangam mangteghan paaghqiilleqaa.
Ungipaatamsi, whaken kenlekluku esghaghnaanghitaghpesinga alla kenlanga whaten pilleghpesinun, 'Kiyaghneghem quyasligu tagilghii aatghakun Atanghem.'"
Jesus aanluni Temple-meng aghulaqumaluku maligsaaghtengita takuluku kelgutkiit mangteghat Temple-em pingi.
Pikii, "Esghaghasi tamaakut mangteghat. Ipa piimsi, talwa ataasiq uyghak nemininnaanghituq. Qamaglluteng ulleghqughyaghqaagut."
Jesus aqumyan Mount Olives-kun, maligsaaghtengita takuluku ellnginaghhaamaaghluteng aaptekaat, "Ungipaatikut, qakun tamaakut piyaghqaawat? Sangulleqa liisimakusighqaghput tagilleghqaghpenun, nunamllu iqugtelleghqaanun?"
Jesus-em kiimsiqii, "Kelengalusi, kitumun alngunak puughtestegpenasi.
Qayughllak uglaapiglleghhii tagiyaghqaaguq atuqluku aatqa, whaten piiqluteng, 'Whanga Christ-anguunga', puughqughtaayaghqaqaatlu yulghun.
Nagaquullequsi pilluwaneng, akusqaghtaatkellghitnengllu pilluwat; alingegpenasi qayughllak tamaana piyaghqaaguq. Iwernga salin iquggnaqngunghituq.
Nunat yugit pillugutullequt, ataneghpagullghetlu pillugutullequt, nani alngunak neqangisagllagllequq, nunat uvelegtaghllagllequt.
Qamaglluni tamaana aghnam ighniyukestallghatun ayuqellequq.
"Taagken tamaana pimaluku yuget tugulleqiisi, amyuqetaatkelleqiisi, tuqulleqiisillu. Nunataghhaan tamaghhaan ramkengan ugumiilleqiisi whanga apalluqlunga.
Enkaam uglaapiglleghhiim ugpeqnanighlleqaatnga, uveghpagutusagullequt, ugumiisagullequtlu.
Taagken uuknaliqistesighwaalghutet tagiluteng puughqughlleqiit yulghutet.
Seghleq nulam angtalanganeng apalluqluku allulluteng yuget piniqinanighllequt.
Iwernga kina alngunak nuqenneghtuqaq kenlemun yugulillengyaghqaaguq.
Ukutlu Pinilghiit Ungipat Kiyaghneghem Ataneghpagullghaneng ayuqelghiit ungipaqsaghqaagut nunataghhaani tamaghhaani ramkengitnun nagaqiisqelluki. Taagken nuna iqugllequq."
"Yeqay atightughtem liigikligu sameng pisiitanga uuknaliqistem Daniel-em uuknaliqutkegkaa. Uuknaliqutkegkaa taana agleghniilnguuguq paaghqiitestilghii agleghnalghiimi nemi. Esghaqufsigu tesqamani nekevelghii,
Judea-melnguut anagniighhaat naayghanun.
Yuuk mangtegham qaaynganilnguq ukigluni saghyaqufqaami pilghaaq.
Yuuk piitesiighaghvigmelnguq qaaslighqufqaami pilghaaq.
Tamaani aghneghni seghleghwaaghunaqnguut qumilget aghnat, mamaghtalgetlu!
Yughaghtek anagniifqaafsi uksumi pisqellusi nalighmeng Sabbath-mi,
qayughllak tamaani seghleliiq elngaatall seghleghllagughsaghqaaguq. Seghleghataghaayaghqaaguq seghleliighaqelleghneng ima piinlighyuggaallghaneng nunam whavemun kenlanga. Allamengllu tawatelnguq pinaanghitngwaaghtuq.
Tamaakut aghneghet Kiyaghneghem palallimangisaqaki, kina alngunak unguvanayanghituq. Iwernga apalluqluki nakmikegkani aghneghet palalliyaghqaqii.
"Tamaani kitum alngunak pikangisi, 'Ii-i, Christ-a whaa', nalighmeng, 'Tazingantuq!' ugpeqegpenaan,
qayughllak Christ-asighwaaghetlu, uuknaliqistesighwaaghetlu tagillequt. Allaaghlluwhaghtighllagllequt, saghiighanaghqeghllagllequtlu puughhnaluki yuget, talwa Kiyaghneghem nakmikegkii puughsaqlegukumegteki.
Taawa ungipaatamsi sivutghulluku pilleghqaq.
"Enkaangam whaten pikangisi, 'Ii-i, Christ-a paaghqillghanituq!' takugpenaan; nalighmeng whaten pikata, 'Ii-i, mangtegham ilunganituq', ugpeqegpenaki.
Qayughllak Ighnegha Yugem tagikumi tawatesaghqaaguq nighugpaguutelleghtun kuukgullequq asivaghmeng pakfallamun.
"Qawaagpaget qerngughtaqut nani alngunak kemegqwaalgunghani.
"'Kingungiighhiitneng tamaakut seghleliilleghllaget Kiyaghneghem siqineq mamlegtesleqaa, tanqiq nighugunnanightesleqaa, ighaleqetaaghet ifkaquutesleqii qilagameng, aghtughyaghqaanghillghet qilagamelnguut igleghallghit allangughquutesleqii.'
"Taagken qilagakun sangwaa allgeghllequq liisimakusighqaq Ighneghaneng Yugem. Taagken qamagtengngwaaghluteng nunam ramkengi qivghum qiyaaghuuteghllagllequt. Esghaghlleqaat Ighnegha Yugem tagilghii qilagwaaghteggun, aghtughyaghqaanghilleghtuumaghmillu nighughqellelighllaglunillu.
Enkaam Ighneghan Yugem qalghightaan qalghightesteghllakumigu kayaglleqii yaquleni navek alngunak qerngughtesqelluki nakmikegkani nunataghhaaneng tamaghhaaneng.
"Liitfikiteggu uqfiga figs-em. Esghaqufsiki avayii uniilliighalghiit, ququngii piitekestalghiit, liisimakaghsi kiigyaghtungestaghaa.
Tawateghpigaq qamagtengngwaaghluki aapqanka tamaakut esghaqufsiki, liisimakelleqaghsi ellnga kaasaghtungestaamaaq, aaqun amigmun lliighumaaq.
Ipa ungipaatamsi, maaten unguvalghiit tuqulaghaatestegpenaki qamaglluteng tamaakut piyaghqaagut.
Qilagallu, nunallu aviighusaghqaaguk, iwernga whanga akuzitenka aviighunnaanghitut.
"Kitum alngunak nallukaa taam aghneghem aflunga qakun kaasaghqaatanga. Talwa qilagmelnguut yaqulget nallukaat, Ighneghemllu nallukaa, Atanginaghhaam liisimakaa.
Katam tamaani Noah-m kiyaghtellghani, yuget tawatesaghqaagut Ighneghan Yugem tagilleghqaani.
Tamaani aghneghni, sivungani ulevem yuget neghaqluteng, meghaqluteng, nengughutaqluteng ayuqegkat kenlanga tawavek aghneghmun Noah-nkut itellghitnun ark-mun.
Nallukegkaat natesaghqaatanga kenlanga ulevelleghmun, enkaam qamagtengngwaaghluteng tuqulaghaatkat. Tawateghpigaq Ighnegha Yugem tagikan, nallukelleqaat natesaghqaatanga.
Tawani pilleghmi maalghuk yugek piitesiighaghvigmegni qepghaatek, aallgha tugulleqaa, ilanga uneglleqaa.
Aghnak kagimtilghiik grain-meng, aallgha tugulleqaa, ilanga uneglleqaa.
"Enkaangam kelengalusi, qayughllak nallukngwaaghaghsi nani aghneghmi Ataneghpesi tagilleghqaa.
Nalluneqniituq, mangtegham yugan liisimaksaqumigu teglegniightem tagilleghqaa, qavaghpenani kelenganayaghtuq naafqulluni iteghnayukan mangteghaminun.
Enkaam tamaaken apalluqluku elpesillu apeghiighsaghlusi quunpeng, qayughllak Ighnegha Yugem tagiyaghqaaguq waakenghillghaghllusi.
"Kinangaawa ataasiighmelnguq peghqinelghii qepghaghta? Taananguuq umiilgan igleghutistengllaqaa qepghaghtelgutanganun, neqelitaatiisqellukillu aghhutanga tamaghhaan.
Taana qepghaghta quyastellengyaghqaaguq umiilgan kaalluni esghaqumigu qelelleghmitun pilghii.
Ipa ungipaatamsi, taana qepghaghta umiilgan aflengakistengllaghyaghqaqaa saminun tamaghhaanun.
Iwernga taana qepghaghta seghleghukumi sumeghtaghaghllequq whaten, 'Umiilka tagilghaghtughnaanghituq',
enkaam amyuutkesagulleqii qepghaghtelgutni. Ilallequqlu suumelghiinun, neghelgusighaqluki, meghelgusighaqluki lliighllequq.
Taagken ataasimi aghneghmi umiilga kaallequq qepghaghta yataaghqellghillukullu, sighimakellghillukullu.
Enkaam umiilgan qevuulluku aghyuughlleqaa, aglaghtesleqaa piniiyugneghnun aghyuughyaghqaaluku maligulluku. Tawani qiyiqellequt, gguteteng terqitaagtaamiita.
"Tawani pilleghmi Ataneghpagullgha Qilagem uspusaghqaaguq qulaghyagnun aghnaghaghnun kelqelluki kenelghutateng paayghilghiit nulightughnaqelghiimeng.
Tallimat nalluuqat tallimat peghqinelghiit.
Nalluuqat kelqegkiit kenelghutateng uqughqangunaki,
iwernga peghqinelghiit kelqegkiit kenelghutateng uqughqalighluki.
Nulightughnaqelghii muluuqaq, qenwat aghnaghaat qavaghnikat enkaam qavatghutkat.
"Unugem qukaani kina akilghuukaq whaten, 'Uka tagiiquq nulightughyaghqaq! Aanlusi payeghteggu!'
Aghnaghaat taghtughaghtaalluteng kenelghutateng kenghit nallghusaqiit.
Taagken nalluuqat pikat peghqinelghiinun, 'Uqughqalitaghtikut, kenelghutaput qaamnaqut.'
Peghqinellghita pikiit, 'Seghleghhalek tamaghhamnnun uqughqapagitukut, akilpegaghtenun tukfighiyaghtughtek.'
Enkaam nalluuqat uqughqangyaghtuutkat. Aviisimaluki nulightughnaqelghii kaatkaq. Taakut yataaghqengngalghiit itelgusiqaat nengughutem neqenghaghqellghanun, enkaam amik uumkaat.
"Kingunganeng nalluuqat aghnaghaat kaalluteng, akilghuukat, 'Ataneq, Ataneq! Qelpeghutaghtikut!'
Iwernga nulightughnaqelghiim kiimsiqii, 'Ipa ungipaatamsi, nallukamsi kinkungutsi.'"
Jesus-em ungipaghaatni taaqniqaa whaten, "Enkaangam kelengatek, qayughllak nallukaghsi natungutanga aghneq nalighmeng natungutanga aflu Ighneghan Yugem tagilleghqaa.
"Ataneghpagullgha Qilagem uspusaghqaaguq whavek ungipaghaatmun: Taawanguq yuuk igleghanaqelghii navek uyavanun. Tuqluqii qepghaghteni aviilleghmini aflengakistenguluki saghyaminun.
Ataasimun 5,000 manit tuunegkii, ilanganun 2,000, kingulighmun 1,000. Tamaghhiita tunquqii pillegtulngistun. Taagken aghulaqegkaq.
Yuuk taana 5,000-nengegkaq, tawaninginaq aghulaqluni akiksaghqameng tukfightuqaq. Enkaam alla 5,000 allgeghtekaa.
Taanallu 2,000-nengegkaq, allgeghutkaq alla 2,000-meng.
Iwernga taana 1,000-nengegkaq aanluni laagulluki iiqii umiilegmi maningi.
"Muluughllagluni qepghaghtet umiilgat uteghnighyami ungipaghsuqii samatangi manini.
5,000-nengegkam esnevaghluni pikaa, 'Umiilemni, tagivaqaqaten 5,000 manit. Taawa alla 5,000 allgeghsimaaqaa.'
Umiilgan pikaa, 'Seghleghhalek itagnapigtuten, pinightuten ataasiighmelnguq qepghaghta! Ataasiighmetkaategpeneng palaghhaghnun aflengakistengughtesnaqamken uglalghiinun. Iitghi quyalgusighyaghtughnga!'
Taagken 2,000-nengegkam esnevaghluni pikaa, 'Umiilemni, tagivaqaqaten 2,000 manit. Taawa alla 2,000 allgeghsimaaqa.'
Umiilgan pikaa, 'Seghleghhalek itagnapigtuten, pinightuten ataasiighmelnguq qepghaghta! Ataasiighmetkaategpeneng palaghhaghnun aflengakistengughtesnaqamken uglalghiinun. Iitghi quyalgusighyaghtughnga!'
Taagken 1,000-nengegkam esnevaghluni pikaa, 'Umiilemni, liisimakamken elpek aaghsaghqaanghituten. Unataghaquten piitesighaqaqenghilkegpeneng. Qerngughtaqaten piitkat piitutngit ifkaghquqaqenghilketeng.
Enkaam alinglunga laagulluki maniten iiqaqanka. Ang, taawa elpek pin.'
Iwernga umiilgan pikaa, 'Uyuq seghleq, ighsanitalghii qepghaghta! Elpek piighpenga unataghaqnilunga piitesighaqaqenghilkemneng, qerngughtiiqnilungallu piitkaneng piitutngit ifkaghquqaqenghilkemneng.
Sangan'ngam manika kanaghhnanighsigu bank-amun? Tawaten pikaqsaquvgu, uteghnillemni veghhnayaghaqa allgeghnelighluku.'
Taagken umiilgem qepghaghteni pikii, 'Tuguluku 1,000 maninga, tuuniteggu taamun 10,000-nelegmun.
Tamaakut pilget tuunataghaghyaghqaagut enkaam siiptiillequt. Iwernga taana avangilnguq pillgaayaghngaan iqisaghqaqiit ellnganeng.'
Taagken umiilgem pikii, 'Aanesteggu taana satngunghilnguq qepghaghta qagavek mamlegllagmun. Tawaani yuget qiyaaghwaghllagllequt, ggutetengllu terqitaagtaamiita.'
"Ighnegha Yugem tagikumi nighughqelleghmikun, yaqulegtuumaghllagmi, taagken aqumellequq nighughqengngalghiignekun aqumutagmikun.
Sivungakun qerngughutesleqiit qamagtengngwaaghluki nunam yugi. Taagken avughlleqii, katam penniighniightem avullghatun penniighet goat-neng.
Penniighet aghenqigneghminitesleqii, goat-et saghumigneghmini.
Taagken Umiilgem aghenqigneghminilnguut pilleqii, 'Tagitek, Atama quyastekiitni, piliiteggu Ataneghpagulleq yataaghqegkaq elpesinun ima nuna ulimaaqngan.
Iyatiqngulunga neghqegkaqaghpesinga; meqsugulunga meghsikaqaghpesinga; allaneghtaalunga upughatkaqaghpesinga.
Amsikaghmellunga aasightuqaqaghpesinga, qinuyugulunga laalighfikegkaqaghpesinga, anusimingllaghaalunga esghaghyaghtuqaqaghpesinga.'
Taagken elqughutngalghiit pilleqaat, 'Ataneq, qavngaq iyatiqnguluten neghesiken, nalighmeng meqsuguluten meghsiziken?
Qavngaq allaneghtaaluten upughasiken, nalighmeng amsikaghmelluten aasightughsiken?
Qavngaq qinuyuguluten, nalighmeng anusimingllaghvigmelluten laalighfiksiken?'
Umiilgem kiimsighlleqii, 'Ipapestaaq ungipaatamsi, sangwaa alngunak pikaghsi ukalighpigaghnun anglegutemnun, whangamnun piiqasi!'
"Taagken Umiilgem saghumigneghminilnguut pilleqii, 'Elpesinguut Kiyaghneghem aghyuughyaghqii. Awiitek whangamneng, aglaghtek kenlengilnguugnun kenghegnun Kiyaghneghem yataaghqegkaanun Tughneghaghmunllu, yaqulganunllu!
Iyatiqngulunga neghestellghitaghpesinga, meqsugulunga meghsillghitaghpesinga,
allaneghtaalunga upughatellghitaghpesinga, amsikaghmellunga aasightuumangitaghpesinga. Qinuyugulungallu, anusimingllaghvigmellungallu laalighfikumangitaghpesinga.'
Taagken pilleqaat, 'Ataneq, qavngaq iyatiqnguluten, meqsuguluten, allaneghtaaluten, amsikaghmelluten, qinuyuguluten, nalighmeng anusimingllaghvigmelluten, kayusiisimangisiken?'
Taagken Umiilgem kiimsighlleqii, 'Ipapestaaq ungipaatamsi, tawaten pinghitelleghpesistun nalighhiiniitnun ukut ukalighpigaat, whanga pinghitaqaghpesinga.'
Enkaam taakut aglaghllequt kenlengilngughmun aghyuulleghmun, iwernga elqughutngalghiit aglaghllequt kenlengilngughmun unguvalleghmun."
Jesus-em taaqsamiki apeghtuusaqneghmeng tamaakut, maligsaaghteni pikii,
"Liisimakaghsi maalghuk aghneghek atughlukek Neqenghaghqelleghqaa Passover-em pinaqnguuq. Enkaam Ighnegha Yugem tuunelleqaat qaquuriisqelluku."
Tawani aghneghmi, chief priest-etlu, siivanlleghetlu qerngughutkat palace-ngani High Priest-em, Caiaphas-em.
Agghitkegkaat Jesus aksaqluklu tuguluku, tuqunnaluku.
Iwernga pikat, "Neqenghaghqemmi pinaanghitaghput, luuraq yuget seghleliighqiighllagnayukata."
Jesus Bethany-metaqngami Simon-enkunitkaq leprosy-lguyalghiimi.
Aghnam takukaa Jesus, tugumiiqlukek alabaster-ek aqimleghutak imalgek akitupiglleghhiimeng tepengllaasimeng. Neghumaluku naasqwakun kuuvegkakek tepengllaasik.
Iwernga maligsaaghtet esghaghluku tawaten pilghii, ugumiyagutkaat whaten pimaghmeng, "Sangan sakusiiqakek?
Akikegkaqsaqumikek tepengllaasik maningutkeghllaglukek aklumalghiinun tunqughnayaghaa!"
Jesus-em liisimakluki sameng pitangi pikii, "Sangan seghlequughesteggu aghnaq? Piniipigtuq whangamnun tawaten pillgha.
Aklumalghiit quunpeng tamaansaghqaagut, iwernga whanga quunpeng elpesininnaanghitunga.
Tepengllaghqelleghmikun yugusiqa yataaghqengngwaa llivelleghqamnun.
Ipa ungipaatamsi, nunataghhaani tamaghhaani nani alngunak una Pinilghii Ungipaq ungipaqneghmegteggu, aghnam tawaten pillgha aapghaqelleqaat yugnun neqamikesqelluku."
Taagken Judas Iscariot ilangat qula maalghuk siipneqluku maligsaaghtet, chief priest-enun piluni,
aaptekii, "Sameng tuunelleqestengnga Jesus elpesinun tuunegkumkun?" Enkaam kestulluku 30 silver manimeng llivikegkaat.
Taagken kenlekluku Judas pilleghqangnaqegkaq uveghpagunnaluku Jesus.
Sivulighmi aghneghani Neqenghaghqellghan Yeast-alillghillnguum Neqekrangllam, maligsaaghtet Jesus takuluku aaptekaat, "Nani yataaghqutesugsin whangkunnun Passover-em Neqenghaghqellghaneng neghesqelluten?"
Jesus-em kiimsiqii, "Jerusalem-emun pitek. Yuuk tamaantuq; ungipaannakesi, 'Apeghtughista piiq, Pilleghqaqa kaannaquq. Maligsaaghtekullghiini neghnaqaghput Passover-em Neqenghaghqellgha elpesini.'"
Maligsaaghtet Jesus-em pisqellghatun pikat, Passover-em Neqenghaghqellgha yataaghqegkaat.
Ighivgaghyagu Jesus-enkut qula maalghuk siipneqluku maligsaaghtekullghiit tipelngi aqumuutkat neghnaluteng.
Neghuusimaluki, Jesus-em pikii, "Ipa piimsi, nalighpesi uveghpagunnaqngwaanga."
Maligsaaghtet qivghughllagumaghmeng tuungliqutaghluteng aaptaataqaat, "Ataneq, whangangwaa?"
Jesus-em kiimsiqii, "Uveghpagutiyaghqaq taananguuq neqni neptekanga sagneghmun whangamnun maligulluni.
Ipapestaaq Ighnegha Yugem tuquyaghqaaguq Akuzitet Igaqegkat pinaqnillghistun. Iwernga seghleghwaaghunaqnguuq taana yuuk uveghpagutilghii Ighneghaneng Yugem! Itagnaghnayaghtuq allgeghumangisaqumi!"
Uveghpagutistem Judas-em aaptekaa, "Apeghtughista, whangangwaa?" Jesus-em pikaa, "Taawa elpeneng apeghtuten."
Neghuutnguluteng Jesus-em tuguluku neqekrangllaq iyamsiqayugvikluku Kiyaghneq, aavgughluku tunquqii maligsaaghteni. Pikii, "Tuguluku neghiteggu, una yugusiqaqa."
Taagken tuguluku qayuusiq wine-meng imalek iyamsiqayugvikluku Kiyaghneq tuunegkaa ellngitnun. Pikii, "Meghvikaataghteggu qamagllusi.
Taana aakwaqa, taaggun Kiyaghneghem akequsaa apeghiighyaghqaaguq. Tuqukuma aakwa kuuvellequq uglapiglleghhiinun yugnun seghevutusiiluni seghleghqellghitnun.
Ungipaatamsi, wine-meng alla meghnaanghitunga kenlanga aghneghmi tawani, wine-eghraghaghmeng meghelgusighlleqamsi Atama Ataneghpagullghani."
Taagken ilagaghluteng aanluteng Mount Olives-mun pikat.
Taagken Jesus-em pikii, "Unugmi whani, whanga apalluqlunga uniqaghaalleqaghpesinga, qayughllak Akuzitni Igaqegkani Kiyaghneq pikaaguq, 'Tuqulleqaqa penniighniighta enkaam penniighet mingiqellequt.'
Iwernga unguvaghtestekanganga tuqulleghmeng sivugpesini aglaghllequnga Galilee-mun."
Peter-em pikaa Jesus, "Apalluqluten elpek qaywa ilama uniqaghaateghngaaten, whanga uninnaanghitngwaaghamken!"
Jesus-em pikaa, "Ipa ungipaatamken, unukun rooster-a qalghightestegpenaan, pingayuneng ketwell nallunqelleqaghpenga."
Peter-em pikaa, "Qaywa tuqumalgusighyaghngaamken, nallunqennaanghitamken." Maligsaaghtetlu qamaglluteng ungipaatkaat tawaten.
Taagken Jesus-enkut maligsaaghtekullghiit kaatkat tawavek atilqelghiimeng Gethsemane-meng. Pikii, "Aqumuutek taaggun, ingavek yughaghyaghtuumalunga."
Tazingavek kelqegkii, Peter, Zebedee-mllu ighneghqek. Taagken qivghughllagemllu seghleliighemllu kaatekestaqaa,
enkaam pikii, "Qaamnaka qivghughllaguuq, repall tuquyaghqaaghllunga. Tawanllusi kelengalgusightengnga."
Tazingapighqaaghluni nunamun sikmuulluni yughaqaq, "Atamni, piyaghqaakan, meghenghillanga whaken qayuusimeng; iwernga nakaan piyukellemtun, elpek piyukelleghpetun pigu."
Taagken Jesus-em takuyaqminiki pingayut maligsaaghteni qavaaftut. Enkaam Peter pikaa, "Kelengalgusighpagningitestengngaa ataasiq aflu?
Kelengatek, yughaghtek nanghiiqullengenghitesqellusi. Ipaapestaaq taghneghak piyaghqaaghngaaghmek, iwerngaqun yugusiq kayaatuq."
Allameng Jesus tazingavek aglaghluni yughaqaq, "Atamni, meghyaghqaqngukumkun una qayuusiq elpek piyukelleghpetun apeghiighli."
Takunqigsaqminiki maligsaaghteni, taawa qavaatnguftut, qayughllak qavam sakniqestekangi.
Jesus-em unillaataghluki, tazingani pingayiqii yughalleni taakut ataasit yughat atuqluki.
Taagken maligsaaghteni takuluki pikii, "Taawa qavaawaqetsii, meghnaaliiqetsii? Taawa aflu kaatuq, Ighnegha Yugem uveghpagusaghqaaghtuq seghleghqestenun.
Nekevitek, igleghtelta. Ii-i, uka uveghpagutisteka."
Jesus paninang akuzimaluku, Judas kaatkaq, qula maalghuk siipneqluku maligsaaghtet ilangat. Yulghutet maligtekaat, ilangi savigpalighluteng, ilangi anagutalighluteng. Chief priest-etlu, siivanlleghetlu kayagtekiit maligtesqelluku Judas.
Uveghpagutistem Judas-em kaatfagilgameng ilani salleghqamineng ungipaatkaqegkangi, "Yuuk naaghyaghqaqa ellnganguuq piyukegkaghsi. Tugunakesi."
Judas-em takwaaghaghlluku Jesus pikaa, "Seghleghhalek, Apeghtughista!" Taagken naaqaa.
Jesus-em pikaa, "Ilakumtaamni, aga saaqsin pilleghqan pigu!" Taagken takuluku Jesus akuqaghluku nuqneghteqaat.
Tawani naliita yuget Jesus-melnguut savigpani nusugluku kepqaghtekaa sigutnga High Priest-em qepghaghtelaaghan.
Taagken Jesus-em pikaa, "Savigpagen kanaghtigu qantanun, qayughllak qamaglluteng savigpagmeng atuqilghiit savigpagkun tuqusaghqaagut.
Sumeghpenii-i Ataka kayutengllaghnaanghinniluku piziguu? Aaptekumkun tawaninginaq 72,000-eneng uglalghiit yaqulelghuteghllaget pilluwaghtet kayaggnayaghii.
Iwernga tawaten pinaanghitunga qayughllak Akuzitet Igaqegkat apeghiighyaghqaalghiit igaqelleghmegestun."
Taagken Jesus-em yulghutet pikii, "Tuguyaghtughestengngaa savigpagtuumaghpesi, anagutaghtuumaghpesi, nikimqun wayaghniightestun ayuqlunga? Aghhutanga tamaghhaan aqumlunga apeghtughiiqunga Temple-mi tugungigataghpesinga.
Iwernga qamaglluteng tamaakut tawaten pinguut, apeghiighnaluki uuknaliqistet igaqegkiit Akuzitni Igaqegkani." Taagken qamaglluteng maligsaaghtet unilluku qimaguutkat.
Taagken Jesus-em tugustengita aglaatkaat High Priest-em, Caiaphas-em, mangteghaanun. Tawani apeghtughikayuget Liilightuusaneng, siivanlleghetlu qerngughutkat.
Uyavaqaanlluni Peter-em maligtekaa courtyard-nganun High Priest-em mangteghaan. Iteghluni aqumelgusiqii kelengakistet esghapagnaluku Jesus sayaghqaatangat.
Chief priest-etlu, qamagllutengllu agghistet iqlengiqutkestengnaqutkegkat Jesus tuqutestepigesnaghnaluku.
Iwernga naalkunneghmeng aghtuqat. Qaywa uglalghiim esnevaghaqluteng aapghaataghyaghngaaghmegteggu aapqiit allakutkat. Qenwatlu yugek esnevaghlutek
pikak, "Una yuuk whaten pikaaguq, 'Temple-a naafqesaqlegwaaqa enkaam nekefleqaqa pingayani aghneghem.'"
Taagken High Priest-em nekevluni aaptekaa Jesus, "Sameng piyaghqiisiin yugek apellghegkenun?"
Iwernga Jesus qaalkaamangilnguq. Enkaam High Priest-em aaplaataqaa, "Aatghakun Unguvalghiim Kiyaghneghem qelghamken ungipaatikut Christ-anguziin? Ighneqaten Kiyaghneghem?"
Jesus-em kiimsiqaa, "Elpek pilleghpetun ayuquq. Iwernga ungipaatamsi, uum kingunganeng esghaghlleqaghsi Ighnegha Yugem aqumluni aghenqigneghakun Aghtughyaghqaanghilnguum, esghaghlleqaghsillu tagilghii qilawaaghitgun qilagam."
Taagken tawaten piyatni High Priest-em aatkani piiguumiita pikaq, "Una yuuk Kiyaghneghuniluni pilghii! Alla liisimakistengisaghngaamta pilta. Legan whaa nagataghsi Kiyaghneghunilghii!
Naten elpesi nanqigtesteggu?" Kiimsiqaat, "Tuqusaghqaaghsimaaq."
Taagken gginaakun qesiqukaat, tenglugpagaataqaatlu, enkaam qasaghtestengita
pikaat, "Elpek Christ-a uuknaliqutikut! Kitum tenglugtaten?"
Tawaten taakut pimaluki courtyard-mi Peter aqumgakaq. Qepghaghtem aghnaghaam takuluku pikaa, "Elpeklu Jesus-metkaaguten, Galilee-ghmiimi."
Iwernga Peter mesighaqaq sivungitni tamaakut pikaa, "Nallukaqa sameng piiquten."
Aanyan courtyard-em iteghviganun ilangan qepghaghtem aghnaghaam esghaghluku Peter, tawanlenguut pikii, "Una yuuk Jesus-metkaaguq Nazareth-eghmiimi."
Peter mesighaghlaataqaq, "Ipapestaaq piimsi, Kiyaghneghem aatghakun nallukngwaaghaqa yuuk."
Mulunghituq, yuget nekevghataaghullghiit tagiluteng, Peter pikaat, "Ipa ilakaaten Jesus-em malighsaghtengita qayughllak akuzillghen Galilee-ghmiistun ayuquq!"
Taagken Peter-em pikii, "Ipapestaaq Kiyaghneghem aatghakun ungipaatamsi nallukngwaaghaqa yuuk! Iqlengiqngukuma Kiyaghneghem aghyuughlinga!" Tawaninginaq rooster-a qalghiqaq.
Taagken Peter-em neqaatkaa Jesus-em pillgha, "Rooster-a qalghightestegpenaan pingayuneng nallunqelleqaghpenga." Enkaam aanluni qiyaaghwaghllakaq.
Unaanguluku qamaglluteng chief priest-etlu, siivanlleghetlu agghitkegkaat tuqutesnaluku Jesus.
Enkaam asighqelluku aglaalluku tuunegkaat Pilate-mun, Rome-em governor-nganun.
Uveghpagutistem Judas-em, liigiksaqminiki agghistet nanqigsimakangat Jesus tuqutesaghqaaluku, qemall avuteghqeghllakaq. Enkaam chief priest-enunllu, siivanlleghnunllu veghusaghtuqii 30 silver-et manit.
Pikii, "Seghleghqumaanga uveghpagutellemkun seghleghqumangilnguq yuuk tuqutesqelluku!" Pikaat, "Whangkunnun sasiilleqa? Elpek tawaten pilqan!"
Enkaam Judas-em miluutkii manit Temple-em ilunganun. Taagken aghulaqluni qemitkaq.
Chief priest-et saghnatkelluki manit pikat, "Liilightuusamnni ukut manit kanaghsaghqaanghitut manilghutaanun Temple-em qayughllak llivikuusaqegkaagut tuqutusighqaaluteng yugmun."
Enkaam agghitkegkaat mani tukfighisiqnaluku nunamun atelqelghii, "Potters Field" lliveghvigkaaluku nakuumiinun.
Enkaam whavemun kenlanga taam nunam ateliitkaa, "Nunanga Aawem".
Neghighluku uuknaliqistem Jeremiah-m uuknaliqutkegkaqii whaten, "Ilangita Israel-eghmiit itagnaqegkaqiit angtalangit 30 silver manit, qayughllak sumeghmeggni tawaten akitutkaniluku pikaat. Taagken taakut manit tukfighisiqegkiit Potters Field-mun. Tawaten Atanghem qelqaqaanga." Jeremiah-m uuknaliqellgha apeghiightestekaqaat chief priest-et tukfighaqngamegteggu Potters Field.
Tawani Jesus nekevghalghii sivungakun Rome-em governor-ngan. Governor-em aaptekaa, "Jews-et Umiilkataan?" Jesus-em kiimsiqaa, "Elpek tawatenniluku piin."
Iwernga chief priest-etlu, siivanlleghetlu anaggunnighngaatni, sameng pimangitkaq.
Taagken Pilate-em aaptekaa, "Nagasikii qamaglluki anaggunnillghit?"
Iwernga Jesus-em kiimsiimangilkanga talwa ataasimun anaggunnilleghmun, enkaam governor-a saghiighayugllakaq.
Ayumiitanga tamaghhaan Passover-em Neqenghaghqellghani Rome-em governor-ngan itemutaqaa ataasiq anusimingllaghaq yulghutet nakmikegkaat.
Tamaani pilleghni tamaanteftuq apeghseghuq anusimingllaghaq, aatgha Barabbas.
Enkaam yulghun qerngughsan, Pilate-em aaptekii, "Naliq itemutesugesteggu Barabbas nalighmeng Jesus, atilqelghii Christ-ameng?"
Pilate-em liisimakngukangi Jews-et igleghutistengita aqinakluku Jesus tagitngukangat ellminun.
Pilate aqumgamaluku nanqigtivigmi, nulighhan ungipaatesaghtuqaa, "Sanaqefqaan taana seghleghqellghilnguq yuuk qayughllak qavanguqegkaqaqa enkaam aghnelqusiq seghleliighusiqaqa."
Tawaten pimaluku chief priest-etlu, siivanlleghetlu aaghqutaqegkiit yulghutet itemutesqelluku Barabbas, Jesus tuqutesqelluku.
Governor-em aaplaataqii yulghutet, "Naliq itemutesugesteggu elpesinun?" Kiimsiqaat, "Barabbas!"
Pilate-em aaptekii, "Sanaqsikun'ngam Jesus atilqelghii Christ-ameng?" Kiimsiqaat, "Qaquuraghtestigu!"
Pilate-em aaptekii, "Sangan? Sangwaa seghleq pikaqagu?" Iwernga iglagtaaghalluteng akilghuukat, "Qaquuraghtestigu!"
Pilate liigikluni alla sapagningisami esghaghluki yulghutet seghleliiqestalghiit, tugulukek aghmigusik uughtuqaq sivungitni yulghutet. Taagken pikii, "Whanga avutngitunga tuqutelleghqaanun, elpesi tawaten pistengngwaaghsi!"
Yulghutem iingunaghhaghmeng akitkaat, "Whangkuta kingunqullghiini avutngullequkut tuqutellghanun."
Taagken Pilate-em Barabbas itemulluku, enkaam Jesus kagsagmigtesluku tuunegkaa pilluwaghtenun qaquuriisqelluku.
Taagken governor-em pilluwaghtengita aglaatkaat Jesus qerngughtaaghvigmeggnun governor-em mangteghaani. Tawani ilateng qerngughlluki kangllukaat.
Aatkii mataghqughluki, kavirrakegtagneng atkuyaaghegneng aatesfikegkaat.
Taagken sikughllugtuqameng avayameng qaghpangllaghluku naasqwakun aatestekaat. Aghenqigneghanllu iiggakun tugusluku unaghsiighwaq, segesqughquulluteng sivungakun legasiighwaatkegkaat. Pikaat, "Quulvaghamken Umiilgat Jews-et!"
Taagken qesiquluku, tuguluku unaghsiighwaq naasqwakun anagulqaat.
Legasiighwaatkenneghmeng apeghiighyamegteggu, atkuyaaghqek mataghllukek ellngan katam aatkii aatesquqiit. Taagken qaquuraghyaghtuqaat.
Aanumaluteng neghllagmeng esghaghluku yuuk, Cyrene-eghmii, aatgha Simon, qelqaat uyamigesqelluku Jesus-em qaquuraa.
Kaasameng Golgotha-mun (Golgotha whaten pisiiguq, "Yugem Naasqwan Nenga"),
pilluwaghtet Jesus-mun tuunegkaat meghesqelluku wine-a sungaghnilngughmeng akumegkaq. Iwernga naasiighluku meghyunghitkaa.
Pilluwaghtet qaquuraghyamegteggu, nengiitkiit aatkii ateghtiiraaghutkaqluki.
Taagken tawani aqumuulluteng kelengakegkaat.
Naasqwan quulngakun nekegtekaat qaquurallghanun apalluq igaqngalghii whaten, UNA JESUS-NGUUQ, UMIILGAT JEWS-ET.
Maalghuklu wayaghniightek qaquuraqagket, aallgha aghenqigneghakun, ilanga saghumigneghakun.
Yuget naghughlleghhiit, legasiighwaatkegkaat Jesus, naasquteng ufsugusimiita
akilghuukaat, "Elpek pikaaguten Temple-a naafqennaqniluku enkaam pingayuni aghneghni nekefneqiggnaqniluku. Kiyaghneghem Ighneqngukangaten elpeneng katam yuguli, qaquurameng ukigi!"
Tawateghpigaq Chief priest-et, maligulluteng apeghtughikayugnun Liilightuusaneng, siivanlleghnunllu, legasiighwaatkegkaat,
"Yuguliiqii ilangi, naqam ellmineng katam yugulipagningituq! Umiilgukuni Israel-eghmiinun ukigli qaquuramineng enkaam ugpeqnayaghaghput.
Neghyukngwaa Kiyaghneq, piiquqlu Kiyaghneghmun Ighneqniluni. Kiyaghneghem piyukngukumigu yuguliligu maaten."
Qaquuralgutegkenkallu wayaghniightek legasiighwaatkegkaak.
Taagken qamaglluni nuna mamleghqwaakaq aghneghem qukaaneng kenlanga three-klaagmun.
Tamani nani three-klaagmi Jesus akilghuughllakaq whaten, "Eli, Eli, lama sabachthani?" Whaten pisiq, "Kiyaghnemni, Kiyaghnemni, sangama unisinga?"
Ilangita yuget tawanlenguut nekevghallghiit nagalluku pikat, "Uum yugem Elijah tuqlughaghaa."
Tawaninginaq yuuk ataasiq aqfaquqaq nepsagusimeng. Taagken nepluku quwaalghiimun wine-mun, unaghsiighwaghqun nekeglluku nengugutkaa Jesus-mun melugriisqelluku.
Iwernga ilangita pikaat, "Wiintaku, esghapakaalteggu Elijah-m yuguliyaghtughnayukagu!"
Allameng Jesus araghllagluni pegtekakek taghneghagni.
Tawani pilleghmi Temple-melnguq safkaaghun, pikegken kanavek piikaq malghughqelluni. Nuna ufsugusan, uyghaget quupaghtaatkat,
lliivghet qelpeghaghtaatkat, uglalghiitlu Kiyaghneghem yugi tuqulaghaatkaayalghiit unguvaghtuutkat,
enkaam lliveghmeggneng aanleghaatkat. Kingunganeng Jesus-em unguvaghtellghan aglaghtuutkat Agleghnalghiimun Neghllagmun, tawani yulghutem esghaqiit.
Tawani qaquuraghvigmi, umiilwaaghenkut pilluwaghtekullghhiit kelengakegkangat Jesus, esghaghyamegteggu nuna qapragllalghii, tamaanallu sangwaa piyan, alingruughuteghllakat. Pikat, "Ipapestaaq una Ighnequmayaghtagu Kiyaghneghem!"
Tamaanteftut aghnalghutet esghapalghiit uyavaneng. Galilee-meng maligtekaat Jesus kayusiinnaluki.
Akulngitniteftut Mary Magdala-ghmii, Mary-llu naangak James-enkuk Joseph-enkuk, Zebedee-mllu ighneghegkenka naangak.
Whanikuyagu aklungilnguq yuuk aatgha Joseph, Arimathea-ghmii, maligsaaghtenga Jesus-em kaatkaq.
Pilate-mun piluni Jesus-em yugusii tungsiqaa. Enkaam Pilate-em qelghutkaa yugusiq Joseph-mun tuunesqelluku.
Enkaangam tuguluku yugusii, nutaghaghllugkun qiipaghakun iimgutkaa.
Taagken llikaa ellmi lliveghraghaghmikun, uyghagrugllagkun laagtestekamikun siklaqumeng. Taagken paaynganun ullghitaghlluku uyghagllak, apeghiighyami aghulaqegkaq.
Tawanteftuk Mary Magdala-ghmiinkuk, aallghallu Mary lliveghmun ayuqlutek aqumgalghiik.
Unaamingani kingunganeng Yataghqefigem Aghneghan, chief priest-etlu, Pharisees-etlu aleghqughyaghtuqaat Pilate.
Pikaat, "Yuguniiq, neqamikaghput taana puughtista salin unguvaluni pikaaguq, 'Pingayut aghneghet atughluki unguvaghteslequnga.'
Enkaangam kayagutigu lliivgha kelengakngwaaghesqelluku pingayunun aghneghnun, luuraq maligsaaghtengita yugusii teglegluku ungipaannayukatki yuget unguvaamaniluku. Una iqlengaq seghleghataghaayaghqaaguq sivulighmeng."
Pilate-em pikii, "Kelengakistelguusi, elngaatall kelengakestengngwaaghteggu lliveq."
Enkaam lliveghmun aglaghluteng maghqalluku nalluniiqaat uyghak qelpeghhnayukatgu. Taagken qelghutkaat pilluwaghtenun kelengakesqelluku.
Sabbath-em kingunganeng, aghtaghaghaqaallu sivulighmi aghneghani santillghem, Mary Magdala-ghmii, ilangallu Mary-m, lliveq esghaghyaghtuqaak.
Tawani pilleghmi nuna qapragllakaq qayughllak Atanghem yaqulga qilagmeng ukikaq. Lliivghem paayngan uyghaga ullghitaghtaghluku aqumegkaa.
Esghaqaaluni nighugpaguullghiistun nighugtutkaghmi, aatkiillu qatelghiit anigustun.
Kelengakistet yaqulegmeng alingruuqat repall ungeleglluteng, tuqukastunllu lliiqat.
Iwernga aghnak yaqulgem pikakek, "Alingegpenatek. Liisimakamtek Jesus ivaghaqaghtek, qaquuraqaayalghii.
Whaanneghituq; unguvaamaaq pinaqnilleghmitun. Tagitek, esghaghyaghtughtegnegu lliviksaqanga.
Enkaam ungipaatqaghsaghtughtegneki maligsaaghtengi unguvaamaniluku tuqulleghmeng, agallu sivullgaaghumaaq Galilee-mun. Taagani esghaghlleqaghsi! Taawa ungipaatamtek."
Enkaangam tawaninginaq lliveghmeng aghulaqegkak, alingumaagmeklu quyaghllagumaagmeklu, ketanqusnaq ungipaasaghtuqiik maligsaaghtengi.
Jesus-em aliighaghfiklukek pikakek, "Nekeggmelleq elpetegnilli." Enkaam taakuk aghnak takuluku, itegii nuqneqluki maniguqaak.
Taagken Jesus-em pikakek, "Alingegpenatek. Ungipaasaghtughtegneki malighsaaghtenka anglegusiitkanka, Galilee-mun'nguq aglaghlit taaganinguq esghaghlleqaatnga."
Aghnak igleghsimalukek, lliveghmelnguut ilangi kelengakistet Jerusalem-emun iteghluteng, chief priest-enun aapqaat qamaglluku tamaana apeghiiqaq.
Enkaam chief priest-etlu, siivanlleghetlu qerngughlluteng agghitkat. Taagken maniliteghllagluki pilluwaghtet,
pikiit, "Ungipaannakesi yuget, 'Unugmi qavaasimaluta maligsaaghtengita tagiluteng teglegumaat yugusii.'
Governor-em nagaquumakagu whangkuta aleghqughlleqaghput enkaam seghleliillengnaanghitusi."
Kelengakistet mani tuguluku pisqelleghmegestun pikat. Enkaam whavemun kenlanga Jews-et paninang aapghaqaat Jesus-em yugusii teglekaqniluku maligsaaghtenganun.
Tawaten pimaluki, taakut qula ataasiq siipneqluku maligsaaghtet aglaqat Galilee-mun, naayghamun Jesus-em pisqellghatun tawaten.
Esghaghyamegteggu Jesus maniguqaat, iwernga ilangita aygughikegkaat ellngangutanga.
Jesus-em takuluki pikii, "Qamaglluni aghtughyaghqaanghilleq qilagmillu, nunamillu whangamnun tagivaqaaguq.
Tamaaken apalluqluku aghulaqlusi qamaglluki yuget maligsaaghtengllaghteki whangamnun, paaptaayelaghteki Aatghakun Atam, Ighneghem, Agleghnalghiimllu Taghnegham.
Apeghtuusaqiteki qaatkesqelluki qamaglluki qelghutkanka elpesinun. Elpesinitepestaaghllequnga quunpeng kenlanga kenletghuutellghanun nunam."
Pinilghiit Ungipat Jesus Christ-ameng ayuqelghiit, Ighneghaneng Kiyaghneghem piinliqaagut whaten:
Uuknaliqistem Isaiah-m igaqegkaqaa Kiyaghneghem whaten pillgha, "Ungipaghteka kayagtekestaghnaqaqa sivugpeni yataaghqesqelluku tuumkaghqan.
Kilgaani ma akilghuugaquq whaten, 'Atanghem tuumnga yataaghqiteggu, taklaghteggullu!'"
Taana ungipaghta John-nguuq Paaptaayesta. Kilgaani paaptaayelaghaquqlu ungipaghaquqlu whaten, "Avuteghqellusi, seghleghqennanighlusi paaptaayetek, enkaam Kiyaghneghem seghevulleqiisi."
Judea-ghmiitlu Jerusalem-eghmiitlu nagasaghtuutkaat John. Enkaam seghleghqelleteng apeghranghatki paaptaayaaqegkangi kiiwegni Jordan-meng aatqelghiigni.
John-em aatkii camel-em melqwaneng ulimaaghet, meqameng tafsiluni, neghaqelghii locust-mengllu honey-mengllu.
Ungipaqikaq whaten, "Kingumneng yuuk tagiyaghqaaguq aghtughyaghqaanghitaghalghii whangamneng. Whanga sasiinghitunga repall itemtepagningitanka singii.
Meghmeng paaptaayaaqamsi, iwernga ellngan paaptaayelleqiisi Agleghnalghiigneng Taghneghagneng."
John tawaten aneghsimaluku Jesus kaatkaq Nazareth-meng, Galilee-melngughmeng, enkaam John-em paaptaayekaa Jordan-egni.
Paaptaayeneghmeng taaqsatni Jesus-em tawaninginaq esghaqii qilaget qelpelghiit, Agleghnalghiiklu Taghneghak ukilghiik ellminun dove-etun ayuqlutek.
Memllu qilagmeng pikaa, "Ighneqamken, piniqegkamni. Efquqepigtamken."
Tawaninginaq Agleghnalghiim Taghnegham Jesus aghulaqestekaa kilgaanun.
Ellnginaghhaakaq iwerngaqun nuyaalghiit teghikusat tamaantekat. Tamaansimaluku Tughneghaam nanghiiqukaa ketwhell 40 aghneq, iwernga yaqulget aflengakegkaat.
Tagtalmi taakwani kingunganeng John-em anusimingllallghan, Jesus Galilee-lluni ungipaqikaq Pinilghiineng Ungipaneng Kiyaghneghtaneng.
Pikaq, "Pilleghqaq whaa kaasimaaq enkaam Ataneghpagullgha Kiyaghneghem whaa whaantuq! Avuteghqellusi, seghleghqennanighlusi ugpeqiteki Pinilghiit Ungipat!"
Jesus igleghutkelluku Naayvam Galilee-m esnengakun esghaqakek maalghuk iqalliniightek siiftilghiik negaghpagmeng. Simon-enkunguftuk Andrew-nkuk anglegutkullghiik.
Jesus-em pikakek, "Maligtegnenga, apeghtughnaqamtek yugmeng naapsagutesqellutek."
Tawaninginaq negaghpatek unilluki maligtekaak.
Tazingapighqaaghluni esghaghlaataqakek James-enkuk John-enkuk anglegutkullghiik, ighneghqek Zebedee-m. Negaghpagmegneng ilaaghtulghiik angyamegni.
Jesus-em esghaqiinaghlukek pikakek, "Maligtegnenga!" Enkaam angyakun unilluku atayek Zebedee, taakutlu qepghaghtenguluki tugukateng, maligtekaak Jesus.
Jesus-enkut maligsaaghtekullghiit Capernaum-emun kaatkat. Sabbath-ngughsagu, Jesus synagogue-elluni apeghtughikaq.
Nagallghiit saghiighayagutkaat apeghtughillgha, qayughllak apeghtughikaq Kiyaghneghem pilleghqalitellghakun, apeghtughistengistun Liilightuusat pigpenani.
Taagken yuuk ilumikun tughneghalek iteghluni synagogue-mun akilghuukaq,
"Jesus, Nazareth-eghmii, sangamta qinuyugsikut? Naafqesaghtuuzikuut? Kinanguten liisimakaqa, Yugulighistenguuten Kiyaghneghem akequsaqegkaa kayaglleqniluku."
Jesus-em aghyuuqaa tughneghaq, "Nepngunang, aani yugmeng."
Tughneghaam yuuk sayugpagtaghtesluku, araghllagumaghmi aanegkaq.
Yuget saghiighayugluteng ellmeggneng aapqughaaghutkat, "Una sangaawa? Una apeghtuusaghraghaaguq! Kiyaghneghem aghtughyaghqaanghillghakun uum yugem qelghii tughneghaat aanesqelluki, legan qaatkaat."
Enkaam Galilee-lqaaghaghmi yuget ungipaqnginaamaan Jesus pikaat.
Taagken Jesus aanaghesnaghluni synagogue-meng, Simon-enkuk Andrew-nkuk mangteghiitnun pikaq, James-enkuklu John-enkuk maligtekaak.
Simon-em sakinga ingaghmeteftuq, puqleghaluni. Legan Jesus kaatuq ungipaatkaat aghnaq qinuyuguniluku.
Iteghluni aghnaq iiggakun tuguluku nekevestekaa enkaam puqleghangiilluni, kepsiiqunginaamiita pikii.
Sabbath-em ighivgaani siqineq tevighyan Jesus-mun tagiquutkiit qinuyulghiit, tamaakutlu tughneghalget ilumegteggun.
Qamagtengngwaaghluteng Capernaum-eghmiit mangtegham manughaani qerngughutkat.
Enkaam Jesus-em uglalghiit naallghuquqii allaaghhiinaghneng aqnighneghitneng, aanesquqiillu tughneghaat yulghutet ilungitneng. Tughneghaat sameng pisimangilkangi, qayughllak kinangutanga liisimakegkangat.
Salin aghsugniiteghllagluku, Jesus makelluni aanegkaq yughaghnaluni kilgaani.
Simon-enkut ilakulghiit ivaghyaghtuqaat,
naalkesamegteggu pikaat, "Yuget ivanghiighutaqaaten."
Yeghlegi Jesus-em pikii, "Ilangitnun nunat pinaqukut. Ellngitnillu ungipaqiyaghqaagunga, qayughllak tamaaken apalluqluku taginguunga."
Enkaam Galilee-lqaaghaghmi igleghutkelluku ungipaqikaq synagogue-nni, aanesquqiillu tughneghaat yuget ilungitneng.
Yuuk leprosy-lek tagiluni Jesus-mun manungakun segesqughlluni nangllegsipiglluni pikaa, "Piyukelqegkuvgu naallghutaghtinga ukmangiightesqellunga."
Jesus-em nangllegyagulluku nengugluku saaftutkelluku pikaa, "Piyukelqaqa, naallghuten!"
Tawaninginaq yuuk naallghulluni ukmangiightekaq.
Taagken Jesus-em ineghtengngwaaqaa, "Nagataghten, wataghllak kinkut alngunak ungipaategpenaki naallghunniluten whangamnun. Itupill priest-mun yuvghiighsighyaghtaa. Enkaam aghqerraaghhaaten Moses-em Liilightuusiita pisqellghistun ipapighqesqelluku yugnun naallghutellghen." Taagken tawaninginaq aghulaqestekaa.
Iwernga yugem igleghutkelluku nani alngunak aapghumanginaqaa Jesus-mun naalghusimaniluni. Taagken kenlanga Jesus alngunak nenun pinaniqaq, qayughllak yulghuteghllaget takwaaqegkangat, enkaam paaghqillghani kiyaghtekaq. Iwernga naken alngunak yulghutet paninang takwaaqegkangat.
Mulugpenani Jesus uteghniqaq Capernaum-emun, enkaam ungipaqegkaat nayuqaqegkemininniluku mangteghami.
Yuuk tagilaghaasalghiimi ellnganun kangsuutkat repall manughamun qakmavek. Jesus ungipaqimaluku Kiyaghneghem akuzitanganeng,
estamat yuget kevegtughluku uniiqaq yuuk tagitkaat ellnganun.
Kaatulluku itghunneghmeng aghtuqaat, qayughllak yuuk kangsuuteghllagulghii. Enkaam mangtegham qaayngan tile-ngi ikughluki reghighulluku, yuuk allighaakun ukigtekaat Jesus-em nallangakun.
Jesus-em liisimakegkangi ugpeqilleghtulngit, enkaam uniiqaq yuuk pikaa, "Ighnemni, seghleghqelleghten seghevutellengut."
Tawani apeghtughikayuget Liilightuusaneng aqumgallghiit sumeghtaghaqat,
"Sangami yuuk una tawaten akuzii? Akuzillgha seghleghuuq, qayughllak Kiyaghneghunilghii! Kiyaghneghhiinaaguq seghleghqelleghneng seghevutiyaghqaq!"
Tawaninginaq Jesus-em sumeghtaghallghit liisimakegkii enkaam pikii, "Sangan tawaten sumeghtaghaghetsi?
Nalikek piyaqniitaghaghlleqak uniiqaq yuuk piyaqumkun, 'Seghleghqelleghten seghevutellengut' nalighmeng, 'Makelluten, allighan tuguluku piyugi?'
Iwernga liisimakesugaqa Ighnegha Yugem seghevutiyaqleguuq seghleghqelleghneng nunami whani." Enkaam uniiqaq yuuk pikaa,
"Ungipaatamken, maketen, allighan tuguluku, elpesinun aglaa!"
Yuget esghapakaat yuuk tawaninginaq nekevluni, allighani tuguluku aanelghii. Enkaam qamagtengngwaaghluteng tawanlenguut saghiighayukat, usuqegkaatlu Kiyaghneq, "Whatelngughmeng esghaasigasaghtukut!"
Taagken Jesus, esnenganun Naayvam Galilee-m pinqigtekaq. Yulghuteghllaget takulaghaasatni apeghtuqii.
Igleghutkelluku esghaqaa tax-neng qerngughtista, aatgha Levi, ighnegha Alphaeus-em. Aqumgaftuq qepghaghvigmini. Jesus-em pikaa, "Maligtinga." Levi-em nekevluni maligtekaa.
Tawani ighivgaghmi, Jesus-enkut maligsaaghtekullghiit Levi-enkunun neghyaghtuqat. Neghelgusiqiit tax-neng qerngughtistelghutetlu tamaakutlu qaatkusigalnguut Jews-et Liilightuusiitnun. (Tawatelnguutlu yuget maligsaaghukangat Jesus.)
Ilangi apeghtughistengit Liilightuusat Pharisees-ngulghiit, esghaghyamegteggu Jesus neghelgusighilghii, aaptekiit maligsaaghtengi, "Sangami Jesus neghaqa tax-em qerngughtistengitnillu seghleghqestenillu?"
Jesus-em nagalluki pikii, "Aghallegtaq qinuyulghiinun pinguuq, yugunqegtanun pingunghituq. Tawateghpigaq ungipaasaghtuuganka seghleghqestet avuteghqesqelluki, nakaan tamaakut seghleghqiganniluteng pilghiit."
Ataasimi aghneghmi, John-em Paaptaayestem maligsaaghtengillu Pharisees-etlu fast-engulghiit. Ilangita yuget takuluku Jesus aaptekaat, "Sangameng John-em Paaptaayestem maligsaaghtengillu Pharisees-etlu maligsaaghtengit fast-aaqat, naqam elpek maligsaaghteten pigpenateng?"
Jesus-em kiimsiqii, "Nulightughnaqelghiim aqelqii fast-elleqaat neqenghaghqellghani? Yeghlegillu! Nulightughnaqelghii paninang tawanlluku tawaten pinaanghitut.
Nulightughnaqelghiistun ayuqunga, maligsaaghtenka nulightughnaqelghiim aqelqiistun ayuqut. Aghulaqestekanganga elngaatall tawani aghneghmi maligsaaghtenka fast-ellequt.
"Kitum alngunak nutaghaq qiipaghaq qellughsimangilnguq ilaaghusiqnaanghitaa qaaslilugegnun. Ilaaghusiqegkumigu piigutaaghaghllequq, enkaam piilleq sullevataghllequq.
Enkaamllu kitum alngunak awataghpaluk imighnaanghitaa wine-eghraghaghmeng. Imiqumigu awataghpaluk quupaghllequq enkaam wine-a sakusiiqellequq, awataghpaluklu naavellequq. Tamaaken apalluqluku wine-eghraghaq awataghpagraghaghmun kuuvyaghqaaguq!"
Ataasimi Sabbath-mi, Jesus igleghtekaq wheat-et piitfigitgun. Maligsaaghtengita igleghalgusiitkelluku wheat-et piitutangitneng ikutaghtaqukat neghnaluteng.
Taagken Pharisees-et aaptekaat Jesus, "Esghaqaghqiqun! Sangameng maligsaaghteten saghnaat wheat-et piitutangitneng? Tawaten pilleghmegteggun qepghaghtut Sabbath-mi, enkaam qaatkunneghitnguut Liilightuusamnnun."
Jesus-em pikii, "Atightiigasteggu David-em pillgha qavngarugllak? Yukullghiit iyatiqaqngameng,
David iteghluni Kiyaghneghem Mangteghaanun neghegkaaguq neqekrangllameng Kiyaghneghmun tuunegkameng. Tawaten pikaaguq Abiathar, High Priest-nguluku. Liilightuusamta pillghani priest-nginaghhaat neghyaghqaayaghtut tamaaken neqekrangllameng, iwernga David neghluni yunillu tuunegkaqii."
Taagken Jesus-em pikii, "Sabbath-a nakmikegkaaguq meghnaliviguluni yugem pinighqelleghqaanun. Sabbath-a nakmikegkaanghituq yugmun ikfiqliighutkesqelluku.
Enkaangam whanga, Ighneghani Yugem, Atanghuunga talwa Sabbath-mun."
Taagken Jesus aglanqigtekaq synagogue-mun, tawanteftuq yuuk inglungi iiggan uniiqat.
Ilangita yuget tawanlenguut riirngingwaaqaat Jesus-em naallghunnayukagu Sabbath-mi. Naallghuskagu whaten pinaluku, "Anaggututen!"
Uniiqameng iiggelek yuuk Jesus-em pikaa, "Tagi whavek."
Taagken yuget aaptekii, "Liilightuusamta sasqinkut Sabbath-mi? Pinitun pisqinkuut, nalighmeng seghletun? Yugulighisqinkuut, nalighmeng tuqutisqinkuut?" Iwernga yuget qallegnanighwaaghutkat.
Jesus-em esghapagngaaghmiki ugumiyagutkii, naqam iilqutkumiita pineghllugullghitnengllu waakigatngitnengllu. Taagken Jesus-em qiivluku yuuk pikaa, "Iiggeten nengugutiki." Legan nengugutii aga naallghutkat.
Enkaam Pharisees-et aanaghesnaghluteng synagogue-meng, Herod-em ilapgastengitnun aglaghluteng agghitkegkaat naten tuqutelleghqameng Jesus.
Jesus-enkut maligsaaghtekullghiit Naayvamun Galilee-mun aglaqat. Yulghuteghllaget maligtekiit, qayughllak nagaquqaqegkangit Jesus-em allaaghllugwhaghtillghi. Tamaana yulghun Galilee-meng, Judea-meng, Jerusalem-emeng, Idumea-meng, Jordan-em Kiiwem inglunganilngughneng nunaneng, Tyre-meng, Sidon-meng pingulghiit.
Yuuk uglaghighllagyan Jesus maligsaaghteminun angyameng yataaghqutesqegkaq luuraq ighlleghnayukangatni meghmun.
Yulghun naallghuquqaqutanganeng qamaglluteng qinuyuget ellnganun kaannaqeghllakat saaftepigesnaghnaluku.
Tamaakutlu tughneghaat yuget ilungitnilnguut esghaneghmegteggu Jesus, sivungakun ullghaghlluteng akilghuugaqelghiit, "Kiyaghneghem Ighneqaaten!"
Iwernga Jesus-em ineghtengngwaaqii tughneghaat kinangutni apefqaan pisqelluku.
Taagken Jesus qemimun mayughluni yuget piyukegkani tagsighteqii. Tagilaghaasata
nakmikegkii qula maalghuk siipneqluku yuget apostle-nguluki. Taagken pikii, "Whangamnitesqellusi nakmikamsi, kayaglleqamsillu ungipaghyaghtiisqellusi.
Aghtughyaghqaanghillelgullequsillu tughneghaat aanestesqelluki yugneng."
Ukut nakmikegkaqii, Simon, (Jesus-em ateghiqaa Peter-meng);
James-enkuk John-enkuk, ighneghqek Zebedee-m, (Jesus-em atiqakek Boanerges-meng, whaten pisimeng, "Ighneghqek Kallugem");
Andrew-nkut, Philip-enkut, Bartholomew-nkut, Matthew-nkut, Thomas-enkut, James-llu ighnegha Alphaeus-em, Thaddaeus-enkut, Simon-llu Zealot-a,
Judas Iscariot-lu uveghpagutiyaghqaq Jesus-meng.
Taagken Jesus tukughminun aglaqaq. Yulghuteghllaget aglaghtuullaataqat ellngitnun, repall Jesus-enkut maligsaaghtekullghiit neghepagningiitkat.
Nengllugutangan nagaqughluku tawaten aneghtellgha aqfakaat, qayughllak yuget pikangat nallungughhniluku.
Ilangi apeghtughikayuget Liilightuusaneng Jerusalem-emeng tagikat whaten pimaaqelghiit, "Beelzebul Jesus-em ilunganituq! Enkaam aanesqughaqii tughneghaat yugneng aghtughyaghqaanghillghakun Beelzebul-em, umiilwaaghitgun tughneghaat."
Enkaam Jesus-em tagsighluki yuget ungipaghaatkii, pikii, "Tughneghaq ellmineng aanesleqaa?
Ataneghpagulleq aafquuskumi, taana ataneghpagulleq qerngaghmennaanghituq.
Nengllugutet aafquuskumeng, taakut nengllugutet qerngaghmennaanghitut.
Tawateghpigaq Tughneghaankut aafquulluteng pilluguskumeng, Tughneghaq nekevghapagningiilluni kenlekaghqaminun kaallequq.
"Kina alngunak iteghnaanghituq iknaqelghiim yugem mangteghaanun wayaghteghnaluki saghyangi. Sivukluku iknaqelghii yuuk asighqaghlluku, taagken wayaghteghlleqii saghyangi.
"Ipa ungipaatamsi, yuget seghevutellengyaghqaagut seghleghqellghitneng, seghletunllu akuzitkellghitneng Kiyaghneq.
Iwernga kitum alngunak seghletun akuzitkegkumikek Agleghnalghiik Taghneghak seghevutellengnaanghituq, qayughllak seghleghqengnguuq Kiyaghneghem seghevusaghqaqenghilkanganeng. Taana seghleghqelleq kenglengilnguuguq."
Jesus tawaten akuzikaq qayughllak ilangita pikaqegkangat, "Tughneghalguuq ilumikun."
Taagken Jesus-em naangallu anglegutangillu kaatkat. Manughamelluteng aanesqegkaat esghaghyugniluku.
Yulghutet aqumuutngalghiit Jesus-em uvitangani ungipaatkaat, "Qakma naagpeklu anglegutegpeklu esghaghyugaqaaten."
Jesus-em aaptekii, "Kinangaawa naaka? Kinkungaawat anglegutenka?"
Yugsughaluni aqumgalghiit pikii, "Elpesi naakamsillu, anglegutkamsillu!
Kitum alngunak atuqegkumigu Kiyaghneghem piyukellgha, anglegutkaqallu naakaqallu."
Taakwaningani Jesus apeghtughilaataqaq Naayvam Galilee-m esnengani. Elngaatall uglapiglleghhii yuuk tagilaghaateghllakaq ellnganun, repall angyamun uuglluni aqumegkaq, llaaghanwha yulghutet naayvam esnenganitkat.
Ungipaghaatetgun allaaghiinaghmeng apeghtuqii. Apeghtughitkelluku pikii,
"Nagatek! Piitesighaghta aglaghluni piitesiighaghvigminun
ifkaghquqaq piitutneng. Ilangi piitutet tekitkat tumetgun, enkaam qawaaget tagiluteng neghuqiit.
Ilangi piitutet tekitkat uyghagtuqakun sunapagilngughqun. Tawaninginaq piitkat, qayughllak sunanga ugmestaaghhaq.
Enkaam siqineq piisalghiimi maatneghan paneghtekii piinneghhat, akungellghitutmeggneng palirakegtekat.
Ilangi piitutet tekitkat sikughllugtuqakun, sikughlluget piisalghiimeng piitfigiqiit grain-et.
Naqamalla tamaakut tekitkat sunakegtakun piitestighllakat grain-meng, ilangi 30, ilangi 60, enkaam ilangi 100."
Jesus-em taaqniqii whaten, "Sigutelgukufsi nagatusighqameng, nagatek!"
Taam kingunganeng Jesus ellnginaaghsan, qula maalghuk siipneqluku maligsaaghtengitallu ilangitallu tamaakut nagatkat aaptekaat ungipaghaatkegkaaneng.
Jesus-em pikii, "Elpesinun Kiyaghneghem liigikestaa talughngalghii ipapighqellgha Ataneghpagullghem. Sivunghani liitesimangisaghaa. Iwernga tamaakut iqitngalghiit Kiyaghneghem Ataneghpagullghaneng nagaqughaqut sameng tamaghhaaneng ungipaghaatetgun.
Enkaam 'Esghaannaqaqut, esghaannaqaqut esghaategpenateng. Nagataqut, nagataqut liigikegpenateng. Pikaayaquyeng qiivnayaghtut Kiyaghneghmun, enkaam seghevunnayaghii.'"
Taagken Jesus-em aaptekii, "Taana ungipaghaan piitesighaghta liigikenghitestegguu? Natenmi liigiknaqesteki alngunak ungipaghaatet?
Piitesighaghta ifkaghqilghii piitutneng, Kiyaghneghem akuzitanganeng ungipaghtengatun ayuquq.
Ilangi yuget qellighllakastun tumestun ayuqut. Piitutet tekinneghata tumetgun qawaaget neghaqiit. Tawateghpigaq tamaakut yuget nagaquunneghata Kiyaghneghem akuzitanganeng tawaninginaq Tughneghaam puygustaqii.
Ilangi yuget uyghagtuqastun sunastun ayuqut. Akut uyghagtuqamelnguut asivapagigatut. Tamaakut yuget nagaquunneghmeggni Kiyaghneghem akuzitanganeng tawaninginaq tuguklighaqiit quyakusiqluki.
Iwernga ugpeqngwaaghigalkangit akuzitangi enkaam ugpellghit mulungigatut. Seghleliineghmeggni, nalighmeng amyuutkellengneghmeggni apalluqluku ugpeqilleghteng Kiyaghneghem akuzitanganeng tawaninginaq ugpeqinanighaqut.
Ilangi yuget sikughllugtuqastun sunastun ayuqut. Piitutet sikughllugtuqakun tekitkat nagungigatut, qayughllak sikughlluget piitfigighaqegkangit. Tamaakut yuget nagaquneghmegteki Kiyaghneghem akuzitangi qaatkigatiit,
qayughllak una unguvalleq nulqaaviighutkaqaat, teghhwaaghiitkaqaatlu aklungi, samengllu wata allgeghutaghaghyugaqut. Tawateghpigaq sikughlluget piitfigillghistun piitutet, tamaakut yuget piyukellghita puygustaqiit Kiyaghneghem akuzitangi.
Iwernga ilangi yuget pinilghiistun sunastun ayuqut. Piitutet tekitkat pinilghiikun sunakun elngaatall nawaaqut. Ilangi piitestiiqut 30, ilangi 60, ilangi 100. Tawateghpigaq tamaakut yuget nagaquneghmegteki Kiyaghneghem akuzitangi qaatkaqiit, enkaam elngaatall qepghaghaqut Kiyaghneghmun. Ilangi wataqaaghaq qepghaghataaghaghaqut ilameggneng."
Jesus-em nagneghutkii, "Kitum alngunak kenelghutak itghullukek sagneghem asinganun llinaanghitaak, nalighmeng qavaghvigem asinganun. Itupill quulvaqun llilleqaak.
Sangwaa alngunak iiqaq qaaynganun lliighyaghqaaguq, sangwaallu alngunak saapegkaq saaputiighyaghqaaguq.
Sigutelgukufsi nagatusighqameng, nagatek!"
Whatenllu pikii, "Nagatngwaaghtengnga! Tuunilleghpesistungwaaq Kiyaghneghem tuunelleqiisi, paninang tuunataghaghlleqiisi.
Yuuk salek tuunataghaghyaghqaaguq. Yuuk sapagllagilnguq sangiighhii tuguyaghqaagut."
Whatenllu Jesus-em pikii, "Ataneghpagullgha Kiyaghneghem whatetuq: yuuk ifkaghqughaquq piitutneng piitesiighaghvigmini.
Piitutet piilluteng nawaaqut unugtuumaan, aghneghtuumaan yuuk qavaayaghngaan, teghhumayaghngaan, paninang piitutet nagwaaqut. Yugem nallukaqii naten nawaaqutangi.
Sunanginaghhaam kayutngunani piitutet nagustaqii enkaam piitestekangaqut: sivukluteng sungaghyukegtaghhaat piitaqut, taagken napaaziingaqut qenwatlu grain-engaqut.
Grain-et qigunghata unataghyaghqaaghtaqut, enkaam yugem kepughaqii kepuusimikun."
Jesus-em aaptekii, "Samun uspunnaqesteggu Ataneghpagullgha Kiyaghneghem? Sangwaa ungipaghaatkennaqesteggu liigikestisiiluku?
Ataneghpagullgha Kiyaghneghem mustard-em piitutngatun ayuquq. Mekestaalleghpigaaguq piitutneng nunami whani iwernga yugem piitesiighaneghminigu,
anglighllagaquq angelleghpigaaghlluni nunivagseghaghyaggaghneng. Uglaapiglleghhiit avayaghrugllagi enkaam qawaaget unglusiiqut ququngaan akulngakun siqinghillghakun."
Jesus-em atuqluki ungipaghaatelghutet yugnun akuzitkegkaqii Kiyaghneghem Akuzitangi. Aapqaqii yugnun liigikelleghtulangistun.
Quunpeng yuget apeghtughaqegkangi ungipaghaatetgun, iwernga maligsaaghtekullghiit ellnginaaghhneghmeggni whateghlluwaaq liigikestaqegkangi sameng pisiitangi ungipaghaatet.
Taam ighivgaani Jesus-em angyamelluni maligsaaghteni pikii, "Aghviilta naayvam inglunganun." Enkaam maligsaaghtet uuglluteng angyamun unitkiit yulghutet. Ilangitallu angyat maligtekiit.
Taagken anuqlighllakaq, repall imaghllugem imighaataqegkaa angyaq qenwat esleqsaghtuqaq.
Jesus angyallimi qavaq akisighluni. Maligsaaghtengita taghtughlluku pikaat, "Apeghtughista, tuquyaghngaamtaa pizikuut?"
Jesus-em taghtughluni anuqallu imaghllugetlu ineghtekii, "Anuqa taaqingam, imaghlluget aghuliightek!" Enkaam ellmaaragutkelluku amsanaghllugughtekaq.
Taagken maligsaaghteni aaptekii, "Sangafsi alingetsi? Taawa ugpeqigastengngaa?"
Saghiighayugllakat repall tallughyugllakat alingruughumaghmeng, enkaam aapqughaaghutkat ellmeggneng, "Kinangaawa una yuuk, talwa anuqemllu imaghllugetlu qaatkegkangat?"
Naayvam inglunganun kaatkat Jesus-enkut maligsaaghtekullghiit, nunangitnun Gerasa-ghmiit.
Legan Jesus angyameng quutmun uugtuq yuuk aanluni sufliitneng llivghet, paasqaa.
Taana yuuk ilumikun tughneghaghtuqaq lliveghnitaqelghii. Awen qiipraghutneng asightaqsaqangat iiggitgunllu itegiitgunllu iwernga sakeqaqegkangi qiipraghutet, kagimtaqegkangillu savikenghaaghet itegaminilnguut. Kitum alngunak asighqepagningitkaallu aghuliightepagningitkaallu, qayughllak iknaqepiglleghhii.
Unugtuumaan, aghneghtuumaan igleghtaqelghii lliivghet qungangitnillu qeminillu, quunpeng araghaataamaghmi, uyghagteggun kiitiqumaghmi ellmineng.
Jesus esghaghyamigu uyavaqaanlluku ketanqusnaq takuluku segesqughfikluku maniguqaa.
Taagken Jesus-em yugem ilunganilnguq tughneghaq pikaa, "Uyuq seghleq tughneghaq, aani yugmeng!" Tughneghaam araghaataqaa, "Jesus, Ighnegha Kiyaghneghem, sanaqsinga? Akeqi Kiyaghneghmun ikfiqestesaghqaafqaama pisqellunga!"
Jesus-em aaptekaa, "Kinanguzin?" Yugem kiimsiqaa, "Aatqaqa 'Uglaghllak' qayughllak uglaghllagtukut!"
Elngaatall Jesus-mun aapuquutkii tughneghaat aghulaqestefqiita pisqelluki taagken nunameng.
Taawanguq qemim minglengani kurugalghuteghllaget, neghuullghiit.
Tughneghaat aapuquutkat Jesus-mun, "Kurugaghnun kayagtikut, ellngitnun iteghtestikut."
Enkaam angeghqumakegkii. Tughneghaat yugmeng aanaghesnaghluteng kurugaghnun iteghaatkat. Entaqun 2,000-nguut kurugaat, pennaneng asitmun pangalgulluteng naayvamun ateghaatkat enkaam tuqulaghaatkat.
Kurugaat aflengakistengit qimaguutkat neghllagmunllu uvitanganilngughnunllu nunanun. Tamaani ungipaqegkiit ilumikun tughneghaghtuqaqlu, kurugaatlu. Enkaam yuget esghaghyaghtuutkiit samatangi.
Jesus-mun kaalluteng esghaqaat yuuk tughneghaghtughllagyalghii ilumikun. Taawanguq aqumgaftuq piluguwaaghluni, umyugakeklu naallghullutek enkaam alingruuqat.
Tamaakut esghapakat aapqaat naallghusimaniluku yuuk tughneghaghtughllagyalghii, aapqiitlu kurugaat samatangi.
Taagken yulghutet maniguutepiglluteng Jesus aghulaqesqegkaat nunameggneng.
Jesus uugtaquqlu angyamun, yugem tughneghaghtuyalghiim maniguutepiglluni aaptekaa, "Maligllaken?"
Iwernga Jesus-em ighsakluku pikaa, "Nengllugutegpenunllu, ilakumtaaghpenunllu aglaghluten apeghnaken Atanghem nangllekepiglluten apeghiillgha elpenun."
Enkaam yuuk aghulaqegkaq. Tamaani nunami aatqelghiimi, Qula Neghllaget, ungipaqegkaa Jesus-em apeghiillgha ellminun, tamaakut nagaquutkat allaaghlluwhaghyukat.
Jesus angyakun uteghnighyan inglunganun naayvam, esnemi yulghuteghllaget qerngughutkat uvitanganun.
Taagken ataasiq synagogue-em umiilwaagha, Jairus-nguftuq aatgha, tagiluni Jesus-mun segesqughtekaq manungakun.
Maniguutepiglluni pikaa, "Paniggaqa qinuyugllaguuq, tuquyaghtungestaamaaq. Takwaaghtigu saafsaghtuqaghhu, enkaam naallghulluni kiyaghlli!"
Enkaam Jesus-em maligtekaa. Yulghuteghllagetlu maliglleghaatkaat Jesus, repall kanglluqaghlluku.
Aghnaqlu tawanteftuq aagtuqaataq qula maalghuk siipngaan ayumiqulleghni. Talwa aghallegtalghutet kayusiitaqsaghngaatni naallghusigalnguq, yeghlegi naavnginalghii. Qenwat maniqraggiighutkaq.
Nagaqughaqegkanga Jesus, enkaam yulghuteghllaget akulangitgun tunutanganeng takukaa.
Sumeghtaghaqaq, "Aatkii saafteqeghsaqumki naallghunayaghtunga."
Legan atkuyaaghqek saaftaak kiitnginaamaghmi pikaq, enkaam elpekegkaa naallghutellgha qaamnami.
Tawaninginaq Jesus-em liigikegkaa aghtughyaghqaanghilleq aanelghii ellmineng, enkaam yulghuteghllaget qiivluki aaptekii, "Kitum aatkanka saaftaki?"
Maligsaaghtengita pikaat, "Yulghuteghllaget qungangitnilnguuten sangan kitumun saafniluten pizin?"
Iwernga Jesus-em esghaghnaqegkaa kitumun saaftutni.
Aghnam liigikluku naallghutelleni alingem ungelegsimaghmi takukaa Jesus. Taagken manungakun segesqughlluni ungipaatkaa salleghmineng.
Jesus-em pikaa, "Panimni, ugpeqilleghpek naallghutestaaten. Nekeggmellelighluten aglaa, naallghutngwaaghumaaten."
Jesus-em aleghquumaluku aghnaq, kevgat tagiluteng ungipaatkaat Jairus, "Panigen tuqumaaq, takusqegpenaan'ngam Apeghtughistemun."
Jesus-em nagateghngaaghmiki avelghaqiinaghluki Jairus pikaa, "Alingegpenang, taawanginaq ugpeghi."
Taagken kitumun alngunak maligtesnaniqaq, iwerngaqun kelqegkii Peter-enkut James-enkut John-enkut, anglegutanga James-em.
Jesus-enkut kaasalghiimeng Jairus-enkunun, yulghuteghllaget elngaatall qiyaaghuuteghllaguftut metuumaghmeng.
Jesus-em iteghluni yulghutet pikii, "Sangafsi qiyaaghuuteghllagutsi? Sangafsi nepugtiighllagutsi? Taghnughhaq tuqullghituq, qavaaguq!"
Iwernga nenglaqegkaat tawaten piyisteng. Qamaglluki aanesamiki angayuqakeklu taakutlu maligsaaghteni itghutkii taghnughhaam nenganun.
Jesus-em iiggakun tuguluku aghnaghaghhaq pikaa, "Talitha kum!" (whaten pisiq, "Aghnaghaghhaq, maketesqamken!")
Tawaninginaq makelluni piyukaq. (Aghnaghaghhaq qula maalghuk siipngaan uksughtutkaftuq.) Angayuqakeklu maligsaaghtetlu elngaatall saghiighayukat!
Taagken Jesus-em ineghtengngwaaqii kitumun alngunak ungipaqefqaan pisqelluku, pikiillu, "Neghyaghqaghhaghmeng tuuniteggu."
Taagken Jesus aghulaqegkaq Capernaum-emeng, aglaqaq neminun Nazareth-mun, maligsaaghtengitallu maligtekaat.
Sabbath-ngughsagu synagogue-mi apeghtughikaq. Yulghutet nagalluku saghiighayagutkaat. Aapqughaaghutkat ellmeggneng, "Naken liitaki? Kitum peghqinghughtestagu? Saghiighayugnaghllaguut allaaghlluwhaghtillghi!
Naten tawaten pii? Kaapentangunghitaa, Mary-m ighnegha? James-enkut, Joses-enkut, Judas-enkut, Simon-enkut anglegutkenghitakii? Nayagillulli maantaat?" Enkaam tugukliimangilkangat.
Jesus-em pikii, "Kitum alngunak uuknaliqista siivakaqaa, iwerngaqun nunalgutangitallu nalleqliitallu nengllugutangitallu pingigataat."
Enkaam tamaani allaaghlluwhaghtipagningitkaq, iwerngaqun qafsinkuuraghhaat saafluki naallghutkii.
Enkaam Jesus saghiighayugllakaq, qayughllak ugpeqenghilkangat. Taagken Jesus Nazareth-em uvitanganilngughnun nenun piiqluni apeghtuqii yuget.
Tagsighluki qula maalghuk siipneqluku maligsaaghteni, kayaggnaqnikii malghukaghtiita ungipaqisqellukillu naallghuqiisqellukillu. Aghulaqfagilgata aghtughyaghqaanghilleliquqii yugneng aanesqiisqelluki tughneghaat.
Liilightuqiillu, "Igleghalleghpesini sameng alngunak kelqegpenasi iwerngaqun ayaviighmeng. Neqekrangllangunasi, aqeftaghaangunasi, maningunasi pilghaasi.
Iwernga kameglusi, simiitkaghqameng ggaatmeng kelqegpenasi."
Whatenllu pikii, "Nani alngunak tukughpesi upughaskangisi tawanlleghhaasi kenlanga aghulaqelleghpesinun.
Nenun kaaskufsi upughatingigalngughnun, nalighmeng nagasugigalngughnun, uninnakesi taana nuna itegasi pagulangiimiita. Tawaten pikufsi kelengasaaghlleqasi Kiyaghneghem aghyuulleghqaaneng!"
Enkaam maligsaaghtet aghulaqluteng ungipaqikat yugnun avuteghqelluki seghleghqennaniisqelluki.
Tughneghalghutet aanesquqiit yugneng, mesiighqaqlukillu qinuyulghutet naallghuquqiit.
Umiilgem Herod-em nagaquqaa qamaglluku Jesus-em tawaten pillgha, qayughllak tamaghhaani aapqangit Jesus-em allaaghlluwhaghtillghi. Ilangi yuget pikat, "John-nguuq Paaptaayesta, unguvaamaaq enkaam esgha aghtughyaghqaanghillelek allaaghlluwhaghtilleghmun."
Iwernga ilangit yuget pikat, "Elijah-nguuq." Ilangit pikat, "Uuknaliqistenguuq, neghighluku uuknaliqistestun ayuquq."
Herod-em nagaqughluku pikaq, "John-nguuq Paaptaayesta, naasqwightestekaqa iwernga unguvaamaaq!"
Qavnganghhaq Herod-em kayagutkaqegkanga John tuguluku, asighqesluku anusimingllaghtestekaa. Tawaten pistekaa, qayughllak John-em piighaataqaa Herod whaten, "Liilightuusamnni anaggusimaaten tugulleghpegun anglegutegpek Philip-em nulighha Herodias."
Enkaam Herodias-em ugumiyaguteghllakaqegkanga John repall tuqutesupigtekaqsaqanga. Iwernga pipagningitkaa qayughllak Herod-em tawaten pistepagningitkaa.
Herod-em alikegkaqegkanga John liisimakutmineng yuuk pinilghii, Kiyaghneghmun qaatkutngaghllalghii. Enkaam kelengakestengngwaaqaa sanayukatgu. Herod-em nagasugaqegkanga John qaywa seghleghyugaqeghngaaghmi naganneghminigu.
Taagken Herodias qenwatlu pilleghqangegkaq. Herod-em allgeghvini aghneq kaasan neqenghaghqestimalghii kavemem umiilwaaghitnun, pilluwaghtet umiilwaaghitnun, igleghutistengitnunllu Galilee-ghmiit.
Taagken paniga Herodias-em iteghluni neghuullghiinun tukalegaqaq. Herod-enkut aqelqaqullghiit elngaatall efquqegkaat. Enkaam umiilgem pikaa aghnaghaq, "Sameng alngunak tungsighvikegkuvnga tuunelleqamken."
Akeqegkaallu whaten, "Ipapestaaq tuunelleqamken sameng alngunak tungsiquvek, talwa umiilgutimalleghma aklungingan avellgha!"
Taagken aghnaghaq aanluni naani aapsaghtuqaa, "Sameng tungsighnaqsinga?" Naangan pikaa, "John-em Paaptaayestem naasqwa tungsighhu."
Aghnaghaq agliighwaghlluni umiilegmun tungsighvikegkaa, "Whaa maaten, John-em Paaptaayestem naasqwa piyugaqa qayuutaghraagkun lliluku!"
Umiilek elngaatall qivghughllakaq iwernga saluku ighlekligu, qayughllak akeqngwaaqaqegkanga aqelqalghutni nagatestekluki.
Enkaam tawaninginaq umiilgem kayagtekaa kelengakista tagitesqesluku John-em naasqwa. Kelengakista aanluni anusimingllaghvigmun aglaqaq John-em naasqwa kepnaluku.
Naasquq qayuutaghraagkun lliluku aglaalluku aghnaghaghmun tuunegkaa. Enkaam aghnaghaam naaminun tuunegkaa.
John-em maligsaaghtengita nagaqughluku, yugusii aqfaluku lliifqaat.
Apostle-et uteghnightuulluteng Jesus-mun aapqiit apeghtughilleteng, naallghuqulleghteng, tughneghaghnengllu aanesqulleghteng yugneng.
Yugllagulghii tagimaghmengllu aghulaqumaghmengllu pilghiit repall Jesus-enkut maligsaaghtekullghiit neghepagningiitkat. Enkaam maligsaaghteni pikii, "Natmun aghulaqelta paaghqillghanun, elpesiqun meghnaaliightesqellusi."
Enkaam angyakun paaghqillghanun aghulaqegkat ellnginaghhaaghhnaluteng,
iwernga yulghutem esghaqiit aghulaqelghiit. Liisimakluki navek pinaqutangit, ketanqusnaq naayvam esnengakun maligtekiit. Nenun nallangiinneghata legan yuget maligtaqegkangit. Kaatkat takukameggnun ingyaghaghlluki Jesus-enkut.
Jesus-em angyameng uuglluni quutmun yulghutet esghaghluki nangllegyagutkii, qayughllak penniighestun penniighniightengilngughestun ayuqelghiit. Enkaam allaaghhiinaghmeng apeghtughtaakii.
Whanikupigsagu maligsaaghtengita takuluku Jesus pikaat, "Maana paaghqituq, whanikughllagaallu. Yuget aglaghtuutesqiki piitesighaghtenunllu, nengiighhaghnunllu. Ellmeggneng neqengyaghtughlit neqhyaghqameng."
Iwernga Jesus-em pikii, "Elpesi neghyaghqaliteki." Aaptekaat, "Tukfighiyaghtughtesugsikuut 200 denarii-m akinganeng neqekrangllameng neghesqelluki?"
Jesus-em aaptekii, "Naten uglaghqakaan neqekrangllalgutsi? Enta ivaghiightek." Naalkusameng ungipaatkaat, "Taawa tallimat neqekrangllat, maalghuklu iqallugek."
Taagken Jesus-em maligsaaghteminun qafsinkaghtiita aqumestesqegkii vegaaghqun.
Enkaam aqumuutkat 100-ngwaaqluteng 50-ngwaaqluteng.
Jesus-em tuguluki tallimat neqekrangllat, maalghuklu iqallugek, quulmun sivuglluni iyamsiqayugvikegkaa Kiyaghneq. Taagken neqekrangllat iiggmineng aavgughluki maligsaaghteminun tunquqii uyegtesqelluki. Iqallugeklu iigmineng aavgughlukek tunqughtestekii.
Qamagtengngwaaghluni neghuutkaq kepsuulluni.
Taagken maligsaaghtet tugulaqiit qula maalghuk siipneqluku pasketet esleqngalghiit kagimleghughtekaneng neqekrangllaneng, iqallugnengllu.
Yuget neghuutkat 5,000-nguftut, kesutkegpenaki aghnatlu taghnughhaatlu.
Legan taaqut Jesus-em maligsaaghteni qelqii angyakun igleghtekestiisqelluki Bethsaida-mun, naayvam inglunganilngughmun. Taagken ellngan yulghutet aglaghtuutestekii nengitnun.
Aglaghtuutesamiki yughaghyaghtuqaq qemimun.
Unugmi taakwani angyat naayvamelluki Jesus ellnginaghhaakaq quutmi.
Esghaqii malighsaaghteni aygughnaqutkelghiit yaavuqumeng, qayughllak anuqliiskangi. Akulegkeni three-kellaagenkuk six-ekellaagenkuk unaanguluku, takukii meghem qaayngakun piyugmeng. Naghughhnaqaqiillu
esghaqaat meghqun piyulghii. Sumeghmeggni taghneghaaniluku araghllakat.
Qamaglluteng alingruughutkat. Tawaninginaq Jesus-em pikii, "Ilutughtek! Whanganguunga, alingegpenasi."
Legan angyamun uugtuq ellmaaragllugughtekaq. Maligsaaghtet saghiighayugllakat,
qayughllak paninang liigikigalkangat Jesus kinangutanga, qaywa esghapagngaaghmegteggu neqekrangllat nulastekangi. Tawatetkaalghiit qayughllak salin umyugiit reghiigalnguut.
Taagken nagneqat naayvam inglunganun enkaam Gennesaret-kun tamlagluteng angyaghteng petukaat.
Legan angyaghteng unitaat yuget liisuqnginaamaan Jesus pikaat.
Enkaam kelkaghtaarragkiiqat Jesus kaasimaniluku. Jesus navek piyaghngaan qinuyuget aglaataqegkangit allighiitgun ellnganun.
Jesus kaanneghmini neghllagnunllu, nenunllu, eslamelngughnun akilpegaghvignun aglaghaqelghii. Enkaam yuget tagitaqegkangit qinuyuget akilpegaghvignun Jesus-mun naallghutesqelluki. Jesus-mun maniguututkiit qinuyugnun waran saaftesqelluku kenii, enkaam qamaglluteng saaftilghiit naallghutkat.
Pharisees-etlu ilangillu apeghtughikayuget Liilightuusaneng Jerusalem-emeng pit, Jesus-em uvitanganun qerngughutkat.
Esghaqiit maligsaaghtengan ilangi uughtughpenateng neghelghiit. Uughtullghilnguut Pharisees-et pisqellghistun.
(Pharisees-etlu Jews-etlu qamaglluteng neghyaghqaanghilnguut wetkuqun sivukluteng uughtughwaaghluteng, qayughllak sivuneghmeng apeghtuusiit atuqngukangit.
Talwa akilpegaghvigmeng tagineghmeggni neghigalnguut wetku sivukluten ukmangighsaghwaaghaqelghiit. Ilangillu sivuneghmeng apeghtuusalghutangit atuqngukangit. Atuqfagilgamegtiki qayuusiteng, sagneteng, siilut gaaghusiteng sangighqughwaaghaqegkangit.)
Enkaam Pharisees-etlu apeghtughikayugetlu Liilightuusaneng aaptekaat Jesus, "Sangameng maligsaaghteten uughtughpenateng neghaqat? Sivunemta apeghtuusiit atuqigatiit."
Jesus-em kiimsiqii, "Elqughllusi Isaiah-m uuknaliqutkumakangisi piniiyugneghni elpesi. Whaten igaqaaguq, 'Kiyaghneq piiq, "Ukut yuget akuzitmegteggun quulvaghaqaatnga, nakaan ilumegteggun.
Temngi manigughaqaatnga, qayughllak apeghtuusaqaqiit liilightuusangllaqateng katam whanga Liilightuusaqepiglleghhiistun."'
Enkaam elpesi Kiyaghneghem Liilightuusii pakigluki qaatkaqasi yuget apeghtuusiit."
Jesus-em nagneghutkii, "Pakigillepiguusi Kiyaghneghem Liilightuusiitnun qaatkepigesnaghnaluki elpesi katam apeghtuusasi.
Una esgha usputaq tawaten pilleghpesinun: Moses-em aapqaqii Kiyaghneghem Liilightuusii whaten pilghiit, 'Quulvaghluku atanllu naanllu.' Whatenllu pikaaguq, 'Kitum alngunak atanillu naanillu seghlequuqumikek tuqutellengyaghqaaguq.'
Iwernga elpesi allanguut apeghtughillesi. Whaten piiqusi, 'Yugemnguq atani nalighmeng naani whaten piyaghngaaghmigu, "Kayusiitusighqalguunga elpenun iwernga tuunaanghitaqa qayughllak Corban-nguuq."' (Corban whaten pisiiguq, siingenllu Kiyaghneghmun akequsaqumaaqa.)
Tawaten pilleghpesigun apeghtughaqasi yuget kayusiinneghisaghngaatki atangitlu naangitlu pisqelluki.
Enkaam pakigaqasi Kiyaghneghem akuzitangi, apeghtuusaqepigesnaghnaluki yugnun elpesi katam akuzitesi. Tamaakut temngi usputaagut, uglaapigtut sangwaat piiqegkesi."
Taagken Jesus-em yulghutet ellminun tagsinqiglluki pikii, "Qamagtengngwaaghlusi nagallusi liigikiteggu sameng pitka.
Yuuk neghegkaan nukeggnaghqigataa, seghletun sumeghtaghallghan, sallghanllu nukeggnaghqaqaa.
Sigutelgukufsi nagatusighqameng, nagatek!"
Jesus-em unilluki yulghutet iteghyan maligsaaghtengita aaptekaat ungipaghaan sameng pisiitanga.
Jesus-em pikii, "Elpesillu liigikigatsii? Sangwaa alngunak yugem neghaqegkanga nukeggnaghqusighqaanghituq ellnganun,
qayughllak neghegkii ighsaqghwanun pinaanghitut. Aqsaqghwanun piiqut enkaam yugusiineng aanaqut." (Tawaten pilleghmikun Jesus-em aapghwaa neqet qamaglluteng neghyaghqaaniluki.)
Pikiillu, "Yugem qamaken ilumineng aanestekaan nukeggnaghqestaqaa.
Qaamken yugem ilunganeng aanaqut: sumeghtaghalleluget, nengughtegpenani kitumeng alngunak atuqilleq, teglegniiq, yugtaq,
gelgaghniiq, pakigniiq, alngunak seghletun pilleq, puughti, kayngusaghaatelleq, aqina, yulgutmeng iqlengiqutki, qukaayugta, temngitwha.
Tamaakut qamaglluteng seghleghet yugem ilunganeng aanegkat nukeggnaghqikayuguut."
Taagken Jesus aghulaqegkaq Tyre-m tunganganun, kaalluni mangteghamun iitqaq. Kitumun alngunak nallukesuguyaqanga kaatelleni, iwernga ilangita liisimakegkaat.
Aghnam Gentile-em, allgeqam Phoenicia-mi, Syria-melngughmi nagaquqaa Jesus kaasimaniluku. Paniggaa ilumikun tughneghalek. Enkaam aglaragkiighluni Jesus-mun segesqughlluni manungakun, maniguutkaq aanestaghtesqelluku tughneghaq panigmineng.
Iwernga Jesus-em pikaa, "Taghnughhaat sivukluteng neghesaghqaagut, qayughllak anaggutngaaq taghnughhaat neqngit tuguluki qikminun miluuskumeng."
Aghnam kiimsiqaa, "Aa-a, Ataneq, talwa qikmit tipelem asinganilnguut neghaqut taghnughhaat ifkaghqellghitneng!"
Enkaam Jesus-em pikaa, "Naqamqun tawaten kiimsighaghpenga aglaghhaaten, tughneghaq aanumaaq panigpeneng!"
Aghnaq neminun aglaghyalghiimi paniga ingaghmeteftuq qavaghvigmi, taawa llaaghan tughneghaq aanumalghii paniganeng.
Taagken Jesus aghulaqegkaq Tyre-meng. Sidon-kunllu, Qula Neghllagteggunllu aagluni Naayvamun Galilee-mun pikaq.
Yuget ilangita, yuuk nagaquusigalnguq talwa akuziyiilnguq tagilluku Jesus-mun nangllegsiitkaat saaftesqelluku.
Enkaam Jesus-em awiitutkaa yulghutneng. Sivukluku tekghegni sigutegkenun kanaghllukek, taagken iqillukek qesighluki iiggeni, ulunga saaftekaa.
Taagken sivuglluni qilagmun aneghpakaghluni yuuk pikaa, "Ephphatha!" (Taana whaten pisiilghii, "Reghightek!")
Tawaninginaq yugem sigutkek reghiqak, ulungallu piniightekaq, aga akuzinginaamaghmi pikaq akuziyiilliqegpenani.
Taagken Jesus-em ineghtengngwaaqii kitumun alngunak ungipaqefqaan pisqelluku, iwernga ineghtaataghyisteng wata ungipaqegkaat.
Nagaquullghiit tamaakut elngaatall saghiighayugllakat, pikat, "Uum yugem sallgha qamaglluni piniperewaaghuuq! Talwa nagaquusigalnguut nagaquusagutestii, akuziyiilnguutlu akuziyagutestii!"
Taam kingungiighhaaneng yulghuteghllak qerngughullaataqaq. Neghyaghqaqraggiighusata Jesus-em maligsaaghteni tagsighluki pikii,
"Ukut nangllegyagutepigtanka. Whangamninnaqneghmeng pingayuni aghneghni neghyaghqiighutut.
Nengitnun aglaghtestekumki neghestegpenaki tumemi taakwani ulleghaallequt, qayughllak ilangi uyavaneng tagilaghaatkaagut."
Maligsaaghtengita aaptekaat, "Maani paaghqituq naken neqengnaqesta whaten uglaghqakalghiinun naamayaghqameng?"
Jesus-em aaptekii, "Naten uglaghqakaan neqekrangllalgutsi?" Kiimsiqaat, "Maaghraghvinleguut neqekrangllat."
Enkaam Jesus-em yulghuteghllaget qelqii aqumuutesqelluki nunakun. Taagken tuguluki taakut maaghraghvinlek neqekrangllat Kiyaghneq iyamsiqayugvikluku, kagimlluki tuunegkii maligsaaghteminun uyegtesqelluki. Enkaam maligsaaghtengi uyegtekat.
Qafsinkuuraghhaghnengllu amsakalghiineng iqallulget. Jesus-em iyamsiqayugvikluku Kiyaghneq, taakutlu maligsaaghteminun uyegtesqegkii.
Entaqun 4,000-nguut yuget kepsuulluteng neghuutkat. Taagken maligsaaghtet qerngughsaqmegteggu siipneq, maaghraghvinlek pasketet imiqiit esleqaghaghlluki.
Jesus-em yulghuteghllaget aghulaquutesluki, enkaam maligsaaghtekullghiit angyamun uuglluteng aghulaqnginaamaghmeng pikat Dalmanutha-mun.
Tamaanlenguut Pharisees-et takuluku Jesus aaghtiiraaqaat. Pikaat, "Allaaghlluwhaghtighllagi, enkaam ugpeqelleqaghput aghtughyaghqaanghillghen Kiyaghneghmeng pingutanga." Tawaten pikaat anagniilqavigighnaluku.
Jesus-em aneghpagluni pikii, "Sangameng maaten aghneghem yugi allaaghlluwhaghtilleghmeng tungsighaqat? Ipa ungipaatamsi, allaaghlluwhaghtinnaanghitamsi."
Taagken unilluki, angyamun uuglluni inglunganun naayvam aghviqat.
Maligsaaghtet puygumalghiit neqekrangllameng kelqegpenateng, ataasighhaaftuq kelqegkaat angyamelnguq.
Jesus-em kelengasaaqii, "Kelengangwaaghlusi yeast-atangitneng Pharisees-et, yeast-atanganengllu Herod-em."
Taagken ellmeggneng aleghquutkat, "Tawaten piinkut qayughllak neqekranglliilnguukut."
Jesus-em akuzitkengngukangi apeghtuusiit Pharisees-et, apeghtuusiillu Herod-em. Liisimakegkangi maligsaaghtengan liigikenghilkangat akuzitkegkaa enkaam aaptekii, "Sangan neqekranglliinnilusi pitsi? Paninang nallukaqetsilluu, liigikigatetsilluu? Umughtakii umyugasi?
Iyelgulghiisi, esghiigatsii? Sigutelguusi, nagaquusigatsii? Neqamikenghistekii
tallimat neqekrangllat kagimtekanka 5,000-enun? Qafsinat pasketet siipneghmeng imighesteki?" Kiimsiqaat, "Qula maalghuk."
Jesus-em aaptekii, "Maaghraghvinlek neqekrangllat kagimtaqngamki 4,000-enun, qafsinat pasketet siipneghmeng imighesteki?" Kiimsiqaat, "Maaghraghvinlek."
Aaplaataqii, "Sangafsi paninang liigikigatsi?"
Bethsaida-mun kaasata ilangita yuget Jesus-mun tagitkaat ayaakaq yuuk, saaftaghtesqelluku.
Jesus-em ayaakaq tasluqluku aghulaqutkaa nemeng. Taagken qesighlukek iiskek saaflukek aaptekaa, "Sameng esghaanneghisiin?"
Yugem sivuglluni yugsughaluni pikaa, "Aa-a, esghaghanka yuget, iwernga esghaqaaluteng llangaqa uqfiget piyugullghiit."
Jesus-em allameng saaftekakek yugem iiskek. Maatenllaam yuuk esghaannaqeghllagyalghiimi, qemall esghaasagunneqigtuq whateghlluwaaq.
Jesus-em agliisqegkaa nenganun, pikaallu, "Aghuliifqaavek taakwani nemi."
Taagken Jesus-enkut maligsaaghtekullghiit aghulaqegkat nenun tunganganilngughnun Caesarea Philippi-em. Tumemi taakwani maligsaaghteni aaptekii, "Kinangunilunga yuget piiqatnga?"
Kiimsiqaat, "Ilangita piiqaaten John-nguniluten Paaptaayesta, ilangita Elijah-nguniiqaaten, enkaam ilangita naliqniluten uuknaliqistet."
Aaptekii, "Elpesi kinganguniiqestengnga?" Peter-em pikaa, "Christ-anguuten."
Taagken Jesus-em ineghtengngwaaqii, "Kitumun alngunak apeghpenanga."
Taagken Jesus-em apeghtuqestaqii maligsaaghteni, "Ighnegha Yugem elngaatall ikfiqepestaaghyaghqaaguq, ighsaksaghqaqaatlu siivanlleghet, chief priest-et, apeghtughikayugetlu Liilightuusaneng. Taagken tuqulleqaat iwernga pingayiitangani aghneghem unguvaghllequq."
Whateghlluwaaq ungipaatkii. Peter-em iqitulluku aghyuuqaa.
Iwernga Jesus-em qiivluni esghaqii maligsaaghteni taagken Peter aghyuuqaa. Pikaa, "Awiiten whangamneng, Tughneghaq. Sumeghtaghalleghten yugem sumeghtaghalqii, Kiyaghneghem sumeghtaghalqenghitii!"
Taagken Jesus-em yulghuteghllagetlu maligsaaghtenillu tagsighteghluki pikii, "Kitum alngunak maligsukuminga, ellmineng katam piyukelleni peglluki, qaquurani uyamigluku maligllinga.
Kitum alngunak yuguliyukumigu unguvalleni iflayaghqaqaa. Iwernga kitum alngunak iflakumigu unguvalleni whanga apalluqlunga, Pinilghiitlu Ungipat apalluqluki yuguliyaghqaqaa.
Sangwaangam yugem pinighqusiqelleqagu piliilluku nunaghllak, iflakumikek unguvasigni?
Sameng'ngam yuuk veghtusiqelleqa unguvasigminun?
Maaten aghneghem yugi ataasiighmenneghitut Kiyaghneghmun, seghleghqumanguutlu. Maani aghneghni kitum alngunak kaynguyaguskanganga, apeghtuusankallu, whangallu Ighneghani Yugem kaynguyagulleqaqa tagikuma aghtughyaghqaanghillelighlunga Atamneng kelqelluki agleghnalghiit yaqulget."
Nagneghutkiillu whaten, "Ipa ungipaatamsi, ilasi nekevghallghiit whani tuqunaanghitut kenlanga esghalleghmeggnun Ataneghpagullgha Kiyaghneghem tagikan aghtughyaghqaanghilleghtuumaghmi."
Aghvinlek aghneq atughluku, Jesus-em kelqelluki Peter-enkut, James-enkut, John-enkut, mayuqat uusqalghiimun naayghamun. Ellnginaghhaalghiit tawani Jesus-em yugusii allangughtekaq esghaamallghitni.
Aatkii qelmeghtekat qatetun, qaatghataghaghluteng kitum alngunak nunami qateghsaghaqegkanganeng.
Taagken maligsaaghtet esghapakagket Elijah-nkuk Moses-enkuk aliighlutek aleghquqangak Jesus.
Enkaam maligsaaghtet alingruughuteghllakat repall sameng pipagningitkat. Taagken Peter-em pikaa Jesus, "Apeghtughista, itagnapigtuq whaanlenguukut! Pingayut azigutat nekefnaqaput, elpenunllu Moses-munllu Elijah-munllu."
Taagken qilawaaq aliighluni saapegkii. Qilawaaghmeng mem pikii, "Unanguuq piniqepigtekegka Ighneqa; nagataqiteggu!"
Taagken yugsughaaghaghsalghiimeng Moses-enkuk Elijah-nkuk aviituk, Jesus-nginaghhaq tawanteftuq.
Ukigutkelluku naayghameng Jesus-em ungipaqesnanighwaaqaa esghaatellghat kenlanga Ighnegha Yugem tuqulleghmeng unguvaghtekan.
Enkaam ineghsisteng qaatkegkaat, iwernga ellnginaaghhneghmeggni piiqelghiit, "Samengtuq pisiiwa 'Tuqulleghmeng unguvaghtelleq?'"
Taagken aaptekaat Jesus, "Sangan apeghtughikayuget Liilightuusaneng piiqatgu Elijah sivukluni tagipestaaghyaghqaaniluku?"
Kiimsiqii, "Ipanguuq Elijah sivukluni tagipestaaghyaghqaaguq yataaghqennaluku sangwaa tamaghhaan. Aaptaghllamsi, naqam sangan Akuzitet Igaqegkat pikaqatgu, Ighnegha Yugem ikfiqeghllagyaghqaaniluku, sasiinghilngughestunllu kiyaghusaghqaaniluku?
Iwernga ungipaannaqamsi Elijah tagikaaguq, yuget piyukelleghmegestun pikaqaat katam tawaten Akuzitet Igaqegkat pinaqnillghistun."
Takuyaqmegteki ilangi maligsaaghtet, yulghuteghllak tawantuteftuq. Ilangita apeghtughikayuget Liilightuusaneng aaghtiiraaghaqeftiit maligsaaghtet.
Legan yuget esghaghluku Jesus saghiighayugllagluteng paayghaghlluku quyakegkaat.
Jesus-em maligsaaghteni aaptekii, "Sameng aaghtiiraaghaqesteki apeghtughikayuget Liilightuusaneng?"
Yulghuteghllaget akulngitneng yugem kiimsiqaa, "Apeghtughista, ighneqa tagisaghaqa elpenun, qayughllak ilumikun tughneghalguuq. Taam tughneghaam akuzisigataa.
Kaatepiggneghminigu iqustaqaa, qaanghallu nuvaglliighqestaqaa, gguutngi terqitaagtaghtestaqii, teveghqwaastaqaallu. Maligsaaghtegpenun kayagutaghsaghaqa tughneghaq aanestesqelluku iwernga pipagningitaat."
Jesus-em maligsaaghteni pikii, "Elpesi yugni ugpeqillghitusi! Naten tagkaan elpesininnaqsinga ugpeqesqellunga? Mekelghiiq whavek tagiteggu!"
Enkaam tagitkaat. Legan tughneghaam esghaghluku Jesus, mekelghiiq iqusluku sayugpagtaghtestekaa. Tamaani temngi ullghitaperewaaghtestekaa, qaanghallu nuvaglliightestekaa.
Jesus-em aaptekaa atanga, "Qavngaghhaaneng tawateta?" Kiimsiqaa, "Mekestaghhaatmineng ima.
Uglaghngaan kenghegnunllu meghmunllu iqustaqsaghaa tuqusqelluku. Piyaghqaakuvek nangllegyagullutung kayusiitaghtikung!"
Jesus-em pikaa, "Sangavek tawaten pizin, 'Piyaghqaakuvek'? Kiyaghneghem sangwaa alngunak piyaghqaqaa yugmun ugpelghiimun."
Tawaninginaq mekelghiighem atanga iglagtuluni pikaq, "Ugpeghtunga, iwernga ugpelleghtughtaghaqaghnga!"
Jesus-em esghaghluki wata yuget tagilaghaallghiit qevuulluku aghyuuqaa tughneghaq, "Uyuq tughneghaq tuuslaghtestilghiillu akuzistingigalnguqlu qelghamken aani mekelghiighmeng, allamengllu itefqaavek ellnganun pilghaaten."
Tughneghaam mekelghiiq araghaataghtesteghllagluku, sayugpagtaghtesteghllagluku, aanegkaq. Legan mekelghiiq esghaqaaluni tuqukaq repall esghapalghiit pikat, "Tuqumaaq!"
Iwernga Jesus-em iiggakun tuguluku kayusiitkaa nekevesqelluku enkaam nekevegkaq.
Jesus mangteghamun iteghyan ellnginaghhaaghsameng maligsaaghtengita aaptekaat, "Sangan whangkuta aanesneghmeng aghtughesteggu tughneghaq?"
Jesus-em kiimsiqii, "Tawatelnguq tughneghaq yughaghhiinaam aanesaghqaqaa, saam alla pinaanghitaa."
Taagken nemeng aghulaqluteng nagneqat Galilee-kun. Jesus-em kitumun alngunak liisimakesugumangitkaa naantuleni,
qayughllak apeghtuungukangi maligsaaghteni tuqulleghqamineng. Pikii, "Ighnegha Yugem tuguluku tuunelleqaat yugnun tuqutesqelluku, naqamenraq pingayut aghneghet atughluki unguvaghllequq."
Iwernga liigikumangilkangat apeghtuusaa sameng pisiitanga, enkaam aapsugumangilkangat tetugluteng.
Capernaum-emun kaalluteng, iteghaasameng Jesus-em aaptekii, "Igleghutkelluku sangwaa aaghtiiraaghutkaqesteggu?"
Kiimsighyugumangilkangat, qayughllak igleghutkelluku aaghtiiraaghutkat nalighteng angelleghpigaayaghqaatanga.
Jesus-em aqumluni, qula maalghuk siipneqluku maligsaaghteni tuqlughluki pikii, "Kina alngunak sivuliighsukumi nekeglli kinguliiluni, qepghaghtengulillu tamaghhaanun."
Taagken taghnughhaq tuguluku nekevestekaa qukiitgun. Qelluku pikii,
"Kitum alngunak tugukliqumigu taghnughhaghhaq uutun ayuqelghii whanga apalluqlunga, tuguklighaqaanga whanga. Kitum alngunak tugukliquminga, tuguklighlleqaa Ataka kayagtikaq whangamneng."
Mulugpenateng John-em pikaa, "Apeghtughista, yuuk esghaamaaghput ateghpegun aanesqulghii tughneghaghneng. Ineghsimaaghput qayughllak whangkunnun ilatnganghilnguq."
Jesus-em pikii, "Ineghtegpenaan! Qayughllak kina alngunak atemkun allaaghlluwhaghtingukumi seghletun akuzitkelghaghtughnaanghitaanga.
Kitum alngunak kipullegmun pinghilkanginkut, qepghalgutkaghput.
Ipa ungipaatamsi, kitum alngunak meghsikangisi whanga pikutemneng, ipapestaaq akileghtuusangyaghqaaguq."
"Ataasiq taghnughhaq ugpeqingalghii whangamneng, yugem seghleghqestekagu, pinighataghaghnayaghtuq taana yuuk meghmun ateghsaqumi uyaqghwakun qaamqaghfikluku uyghagllagmeng.
Iiggegpek seghleghqestekangaten kepnaketen. Pinighataghaghnayaghtuten yugusighpek nalighnegha iflakuvgu unguvalleghpek iflalleghqaaneng quunperugllak. Taana pinighataghaghtuq inglugtun iiggelighluten hell-mun aglalleghqaghpeneng. Tawani kumaghughngalghii keneq qaamyaghqaanghituq.
Tawani 'kinguget neghegkayuget yugmeng tuquyaghqaanghitut, kumaghughngalghiillu keneq qaamyaghqaanghituq'.
Itegaghpek seghleghqestekangaten, iiknaketen! Pinighataghaghnayaghtuten yugusighpek nalighnegha iflakuvgu unguvalleghpek iflalleghqaaneng quunperugllak. Taana pinighataghaghtuq inglugtun itegalighluten hell-mun miluutelleghqaghpeneng.
Tawani 'kinguget neghegkayuget yugmeng tuquyaghqaanghitut, kumaghughngalghiillu keneq qaamyaghqaanghituq'.
Iyegpek seghleghqestekangaten, ipugnaken! Pinighataghaghnayaghtuten Ataneghpagullghanun Kiyaghneghem iitquvek inglupigaghmeng iiskelluten, inglugtun iyelguluten hell-mun miluutelleghqaghpeneng.
Tawani 'kinguget neghegkayuget yugmeng tuquyaghqaanghitut, kumaghughngalghiillu keneq qaamyaghqaanghituq'.
Tamaghhaghmi taghyulighllequq keneghmeng.
"Taghyuq pinightuq iwernga taghyughningiiskan, naten elpesi taghyughnighllaataghnayaghesteggu? Taghyughningiitegpenasi, nekeggmetullusillu."
Taagken Jesus aghulaqegkaq tamaaken nunameng. Aglaghluni nunamun aatqelghiimun Judea-mun, aghviqakek Kiiwek Jordan-ek. Yulghutem qerngughfiklaataqaa enkaam apeghtuqii piiqelleghmitun.
Ilangita Pharisees-et takuluku anagniilqavigighnaqutkelluku aaptekaat, "Liilightuusamnni itagnaghtaa yugem nuliini pegtekumigu?"
Jesus-em kiimsiqii aaptemmeng, "Sangaawami Moses-em qelghusaa?"
Kiimsiqaat, "Moses-em pilleghqalitkaqaa yuuk pegtusim igii imighluki pegtesqelluku nulighha."
Jesus-em pikii, "Tawaten Moses-em Liilightuusalitkaqiisi pineghllugllagutegpesineng.
Iwernga nunangllaghyuwhaalleghmeng 'Kiyaghneghem ulimakaqaak yuuklu aghnaqlu.'
Taana apalluqluku yugem unillukek atanillu naanillu nuliighminun lliighwaaghyaghqaaguq.
Enkaam maalghugunanighllequk, ataasiighllequk.
Tamaaken apalluqluku Kiyaghneghem qerngughutestekakek yeqay yugem pellghututesneghillikek."
Mangteghamun iteghaasameng maligsaaghtet aaptekaat Jesus tamaaken pillghaneng.
Jesus-em pikii, "Yugem nuliini peglluku allaneng nulightuqumi, taawa gelgaghniighllequq.
Tawateghpigaq aghnam ugini peglluku allaneng ugiiqumi, taawa gelgaghniighllequq."
Ilangita yuget tagitkiit taghnughhaat Jesus-mun saafluki quyastesqelluki, iwernga maligsaaghtet ineghtekiit tagitilghiit.
Jesus-em esghaghluki seghleghyagulluki maligsaaghteni pikii, "Taghnughhaat tagilit whangamnun. Ineghtegpenaki, qayughllak Ataneghpagullgha Kiyaghneghem taghnughhaghestun ayuqelghiit pikaat.
Ipa ungipaatamsi, kitum alngunak tuguklinghilkumigu Ataneghpagullgha Kiyaghneghem taghnughhaghtun, iteghnaanghituq."
Taagken taghnughhaat tugaaqluki, saaftaqluki quyastekii.
Jesus igleghhneqigtaquqlu, yugem ketanqusnaq takuluku manungakun segesqughlluni aaptekaa, "Pinilghii Apeghtughista, naten salunga kenlengilnguq unguvalleq allgeghhnayaghsikun?"
Jesus-em aaptekaa, "Sangan pinighnizinga? Kina alngunak pininghituq, Kiyaghneghhiinaaguq pinilghii.
Liilightuusat liisimakaten: 'Yugtaghpenang; gelgaghniighpenang; teglegpenang; iqlengiqutkegpenaki yuget; puughtigpenang; quulvaghlukek atanllu naanllu.'"
Yugem pikaa, "Apeghtughista, ima nukalpigaatemneng qaatkengngwaanka taakut Liilightuusat."
Jesus-em piniqepiglluku qiivluku pikaa, "Ataasiiguq piyaghqan. Akikughyaghtughhu qamaglluku saghyan, enkaam akinga tunqughnaken aklumalghiinun. Tawaten pikuvek aklungillequten qilagmi. Taagken maligsaghtughnakevnga."
Tawaten piyatni yuuk nulgiiqaq, iqitkaq iilqepiglluni qayughllak aklungitepiglleghhii.
Jesus yugsughaluni maligsaaghteni pikii, "Piyaqnapigtuq aklungilngughni itelleghqaa Ataneghpagullgha Kiyaghneghem!"
Tawaten piyisteng maligsaaghtet saghiighayukat. Jesus-em pilaataqii, "Taghnughhaghni, piyaqnapigtuq itelleghqaq Ataneghpagullghanun Kiyaghneghem!
Piyaqniisaghqaaguq camel-em suflughutelleghqaa sikuum iiyngakun, aklungilnguum yugem itelleghqaaneng Ataneghpagullghanun Kiyaghneghem."
Maligsaaghtet wataqaaghaq saghiighayukat, enkaam ellmeggneng aapqughaaghutkat, "Kinangam yugulillengelleqa?"
Jesus-em qiivluki pikii, "Yuget piyaghqaqenghilkangit, Kiyaghneghem piyaghqaqii."
Taagken Peter-em pikaa, "Esghaqaghqutqun, sangwaa qamaglluku unilluku maliglleghaatamken."
Jesus-em pikii, "Ipa ungipaatamsi, kitum alngunak uniskumiki mangteghani, anglegutni, naani, atani, avaqutani, nunani apalluqlunga whanga, Pinilghiitlu Ungipat,
allgeghutaaghaghyaghqaaguq whani kiyaghtaalleghmi. Mangteghaa, anglegutangi, naanga, avaqutii, nunanga, nulaghllagyaghqaagut; tamaakunun maligulluku amyuutkellengyaghqaaguq. Taagken taakwaningani kenlengilngughmeng unguvallengyaghqaaguq.
Iwernga uglalghiit angelleghpigaat ukaliighsaghqaagut taagani, enkaam uglalghiit ukalighpigaat angelleghpigaaghsaghqaagut."
Jesus aga sivungitnilnguq igleghanguluki tumetgun Jerusalem-emun ayuqelghiitgun. Maligsaaghtengi saghiighayukat, yugetlu alingumaghmeng maligtekaat. Jesus-em qula maalghuk siipneqluku maligsaaghteni aafulluki ungipaallaataqii salleghqamineng.
Pikii, "Nagatek, Jerusalem-ennaqukut. Tawani Ighnegha Yugem tuunelleqaat chief priest-enunllu apeghtughikayugnunllu Liilightuusaneng. Nanqiglluku tuqusaghqaanilleqaat, enkaam tuunelleqaat Gentile-enun.
Taakut legasiighwaatkelleqaat, qesiqulleqaat, kagsagmiglleqaat, tuqulleqaatlu. Pingayut aghneghet atughluki unguvaghllequq."
Taagken James-enkuk John-enkuk, Zebedee-m ighneghegkenka takuluku Jesus pikaak, "Apeghtughista, elpenun sameng pisqesugtukung."
Jesus-em aaptekakek, "Sasqesugestek whangamnun?"
Kiimsiqaak, "Nighughqengngalghiimi Ataneghpagulleghpeni aqumegkuvek aqumelgusighyugamken, nalighpung aghenqigneghpenilluku, nalighpung saghumigneghpenilluku."
Jesus-em pikakek, "Nallukaghtek sameng tungsilleghtek. Meghyaghqamneng qayuusimelngughmeng meghelleqestaak? Paaptaayelleghqamtun paaptaayelleqestaak?"
Kiimsiqaak, "Piyaghqaagukung." Jesus-em pikakek, "Meghyaghqaqa qayuusimelnguq qaywa meghelleqaghtek, paaptaayellequteklu paaptaayelleghqamtun.
Iwernga whanga nakmiksaghqaqenghitanka kinkut aqumyaghqaatangi aghenqignemkunllu saghumignemkunllu, yataaghqutkat tamaakut aqumyaghqaagut."
Taakut qula malighsaaghtet nagaqughlukek James-enkuk John-enkuk pillghak, ugumiyagutkagket.
Enkaam Jesus-em qerngughlluki pikii, "Liisimakasi Gentile-et igleghutistengita atanghutaqiit yuteng, aangwaaghughtekatlu yukeghqutaqiit.
Iwernga tawatesaghqaanghitusi elpesi. Nalighsi aangwaaghuyukumi qepghaghtenguli ilaminun,
nalighsillu aangelleghpigaayukumi qepghaghtelaaghughlli tamanganun.
Talwa Ighnegha Yugem tagikaanghituq qepghaatesqelluni, tagikaaguq qepghaatinalunillu tuunalukullu unguvalleni yugulinaluki yulghutet."
Taagken Jesus-enkut maligsaaghtekullghiit, yulghuteghllagetlu Jericho-mun kaalluteng, aghulaqegkat. Taawaanguq ayaakaq yuuk, aatgha Bartimaeus, ighnegha Timaeus-em aqumluni tumet saningitgun tungsighraghaqelghii.
Nagaqughyamigu Jesus Nazareth-eghmii, tughwaaghniluku akilghuukaq, "Jesus! Ighneghani David-em! Nangllegyagutaghtinga!"
Uglalghiim yugem aghyuuqaat nepiighesqelluku iwernga qevuutaghalluni akilghuukaq, "Ighneghani David-em, nangllegyagutaghtinga!"
Jesus-em aghuliighluni pikii, "Tagisqiteggu." Enkaam tuqlughluku ayaakaq pikaat, "Seghleghhalek, tuqlughaaten nekevi!"
Qaasliik atkuyaaghegni mataghaghllukek nekefqaghlluni takukaa Jesus.
Jesus-em aaptekaa, "Sasqelluten piiqsin?" Ayaakam kiimsiqaa, "Apeghtughista, esghaasagunneqigsugtunga."
Jesus-em pikaa, "Igleghlleghhaaten, ugpeqilleghpek naallghutestaaten." Tawaninginaq esghaasagutkaq taagken maligtekaa Jesus.
Tughaaghyalghiimeng Jerusalem-emun, kaatkat Bethphage-munllu Bethany-munllu, Mount Olives-mi. Taagken Jesus-em kayagtekakek maalghuk maligsaaghtegni nemun pisqellukek. Pikakek, "Kaataghesnaquftek esghaghlleqaghtek donkey-ghaq petugngalghii kitum alngunak igleghutkumangilkanga. Itemulluku taginnakesek.
Kitum alngunak aaptekangistek whaten, 'Sanaqestegnegu?' ungipaannakesek, 'Atanghem atuqsugaa. Taaqaghesnaqumigu veghutesnaaghaa.'"
Enkaam nemun kaallutek tumenilluku esghaqaak donkey-ghaq petugngalghii mangtegham amigan tungangakun. Itemsimaluku
yuget nekevghataaghullghiit tawani aaptekagket, "Sangan itemutestegnegu donkey-ghaq?"
Kiimsiqiik Jesus-em apeghtullghatun enkaam yuget nepiighutkagket.
Jesus-mun kaatulluku donkey-ghaq, qaasliit atkuyaatek teghikusam qaayngakun lliyagneki, Jesus uuglluni igleghtekaq.
Tamaakut yulghutet igleghullghiit tumetgun saaghquqiit qaasliit atkuyaateng, ilangit avayameng ququngalegmeng ikutaqluteng tumet saaghqughvikegkiit.
Jesus-em sivunganilnguutlu kingunganilnguutlu akilghuutkat, "Usuqnaghhalek Kiyaghneq! Kiyaghneghem quyasligu tagilghii aatghakun Atanghem!
Kiyaghneghem quyasligu tagilghii ataneghpagullgha sivunemta David-em! Usuqnaghhalek Kiyaghneq qulighpigaghmelnguq qilagmi!"
Jesus kaalluni Jerusalem-emun, aglaqaq Temple-mun. Tawani sangwaa qamaglluku yuvghiiqaa. Whanikungulghii, kelqelluki qula maalghuk siipneqluku maligsaaghteni aglaqaq Bethany-mun.
Unaamingani, Bethany-meng uteghniitkelluku Jesus iyataqaq.
Uyavaneng esghaqaa figs-em uqfiga ququngaghtuqaq, enkaam esghaghyaghtuqaa figs-elgunayukan. Kaasaqminigu ququngaraaghinaaftuq, qayughllak salin figs-et piisugniilnguut.
Jesus-em uqfik pikaa, "Allamengllu kitum alngunak figs-etughviknaanghitaaten!" Maligsaaghtengita nagatkaat.
Kaasameng Jerusalem-emun, Jesus, Temple-mun pikaq. Tawani aanesquqii tukfightulghiitlu akilpegalghiitlu. Manimeng naveghqughtet tipelngit ulleghquqii, aqumutiitlu qawaagmeng akilpegaghtet.
Nangaqaghsaghqaananightestekiillu kinkut alngunak sameng tugumiilget Temple-em manughaakun.
Taagken apeghtuqii yuget, "Kiyaghneq pikaaguq Akuzitni Igaqegkani, 'Mangteghaqa, yughaghviguyaghqaaguq tamaghhaanun yuganun nunam.' Iwernga elpesi iighaghvigughtaghsi wayaghniightenun!"
Chief priest-etlu, apeghtughikayugetlu Liilightuusaneng nagaqughluku tawaten pillgha, akuzimghhutkegkaat naten tuqutelleghqameng, naqam alikumaan. Alikegkaat, qayughllak qamaglluteng yulghuteghllaget saghiighayagutngukangit apeghiillghi.
Ighivgaghyagu Jesus-enkut maligsaaghtekullghiit aghulaqegkat Jerusalem-emeng.
Unaanguluku igleghutkelluku esghaqaat figs-em uqfiga palighwaaghumalghii akughhaghminun kenlanga.
Peter-em esghaghluku neqaatkaa Jesus-em pillgha. Enkaam pikaa, "Apeghtughista, ii-i, figs-em uqfiga ineghtengngwaaqan palighwaaghumaaq."
Jesus-em pikii, "Ugpeqiteggu Kiyaghneq.
Ipa ungipaatamsi, kitum alngunak malghuklillngunani ilumikun, ugpeqegkumikillu akuzitni piyaghqaatangi, una naayghaq whaten pikumigu, 'Kelliinun aatghi,' taawa apeghiighyaghqaaguq ellnganun.
Enkaam ungipaatamsi: sangwaa alngunak aklukegkaghsi yughaatkegkufsigu ugpeqluku allgeghsaghqaqutsi, taawa allgeghlleqaghsi.
Nekevneghpesini yughaghnalusi, seghevutaqiteki seghletun pistesi, enkaam Atagpesi qilagmelnguum seghevulleqii seghleghqellesi."
Iwernga seghevutinghilkufsi, talwa Atagpesi qilagmelnguum seghevunnaanghitii seghleghqellesi.
Jesus-enkut maligsaaghtekullghiit kaanneqigtekat Jerusalem-emun. Jesus igleghsimaluku Temple-em manughaani, chief priest-etlu, apeghtughikayugetlu Liilightuusaneng, Elder-etlu takuluku
aaptekaat, "Saam pilleghqaakun aanesqughsiki akilpegaghtet? Kitum qelellghakun tawaten pinguzin?"
Jesus-em kiimsiqii, "Ungipaalleqamsi kitum qelelghakun tawaten pikaatka kiimsiqufsinga.
John-em paaptaayeghillgha Kiyaghneghmeng pingwaa, nalighmeng yugneng? Ungipaatengnga."
Ellmeggneng akuzimghhutkat, "Kiyaghneghmeng piknikumteggu, pilleqiinkut, 'Sangan'ngam ugpeqenghisteggu John?'
Yugneng piknikumteggu yuget anguyiilleqiinkut." (Alingegkat yugneng, qayughllak yuget qamaglluteng ugpeqngukangat John uuknaliqistengutanga.)
Enkaam Jesus kiimsiqaat, "Nallukaghput." Jesus-em pikii, "Whangallu ungipaannaanghitamsi kitum qelellghakun tawaten pikaatka."
Taagken Jesus-em ungipaghaatetgun aleghquqii. Pikii, "Taawanguq yuuk piitesiighaqaq grapes-meng, mingllusiqaallu uvitanga piitesighaghvini. Laagutkakek grapes-mun qageghquusik, nekeftekaallu kelengakivigkaq. Taagken piitesighaghvini navghitkaa grapes-meng piitesighaghtenun nengitesqelluni, enkaam ellnga natmun aghulaqegkaq.
Saghnayaghqaaghsata ataasiq qepghaghteni kevgaqegkaa nengini grapes-et aqfasqelluki.
Kaasan taakut aflengakistet akuqaghluku qevutiighluku avangunaan aglaghtestekaat.
Kevgaqlaataqaa ilanga qepghaghteni. Taana naasqwakun kiitiquluku, kayngusaghaatestekaat.
Kevgaqiilaataqaq ilanganeng qepghaghtemi enkaam taana tuqutkaat. Ilangillu qepghaghtelghuteni kevgaqenghaki legan tawaten piiqegkangit, ilangit qevutiiqiit, ilangit tuququqiit.
"Qenwat ataasighhaaghtuq kevgaqsaghqaa, ighnegha piniqumtaagha. Kevgaqegkaa sumeghtaghaamaghmi whaten, 'Ighneqa siivakelleqaat.'
Iwernga taakut aflengakistet ilateng pikiit, 'Uum piliisaghqaqaa una piitesiighaghvik. Tuqutelteggu enkaam piitesiighaghvik whangkuta piliilleqaghput!'
Enkaam akuqaghluku, tuqulluku yugusii egtekaat piitesiighaghvigmeng."
Jesus-em aaptekii, "Salleqang'ngam piitesiighaghvilek? Tagiluni navghitivikegkaqsaqenni taakut tuququghluki, enkaam piitesiighaghvini allanun navghilleqaa.
Atightiigasteggu una Akuzitni Igaqegkani? 'Uyghak mangteghangllaghtet ighsakegkaat piyalghiimi megnunalleghpigaaftuq uyghak.
Taana Atanghem apeghiiqaqaa, Allaaghlluwhaghyugnapigtuq!'"
Jews-et igleghutistengita tuguyupigtekaqsaqangat, qayughllak liigikelghiit ungipaghaatetgun Jesus-em ellngit akuzitkaqeftii. Iwernga alingegkat yulghutneng enkaam unilluku aghulaqegkat.
Taam kingunganeng Jews-et igleghutistengita kayagtekiit ilangi Pharisees-etlu maligsaaghtengillu Herod-em anagniilqavigiisqelluku Jesus. Kayagtekiit anagniilqavigiisqelluku akuzillghakun.
Kaalluku pikaat, "Apeghtughista, liisimakamken ataasiighmetuten. Waakigataten yuget sumeghtaghallghit, talwa waakigataten yuget sanguyaghngaata, iwernga ipapighqelluten apeghtuusaqaqan Kiyaghneghem piyukellgha yugnun. Ungipaataghtikut, Kiyaghneghem Liilightuusaani elqughutngaa llivikilleghqaghput tax-eneng Caesar-mun? Llivikiltaa-a nalighmeng pinghitelta?"
Iwernga Jesus-em liisimakegkangi seghletun pingukangat enkaam pikii, "Sangama anagvigighnaqutkestengnga? Manilitaghtengnga, esghaqaghlakun."
Tuunyatni aaptekii, "Kitum gginaqagullu aatqagullu una?" Kiimsiqaat, "Caesar-em."
Jesus-em pikii, "Tuuniteki Caesar-mun tamaakut Caesar-em pingi. Tuuniteki Kiyaghneghmun tamaakut Kiyaghneghem pingi." Enkaam saghiighayagutkaat Jesus.
Taagken ilangi Sadducees-et, Jesus-mun pikat. (Tamaakut piiqelghiit tuqukat unguvaghyaghqaanghinniluki.)
Pikaat, "Apeghtughista, Moses-em Liilightuusangllaqaqiinkut whaten, 'Yuuk nuliilek avaqutigpenani tuqukan anglegutangan tuguyaghqaqaa aghnaq avaqutinnaluku anglegutni tuqukaq.'
Taawanguq maaghragvinlek yuget anglegutkullghiit. Nuyeklighpigaq nulightughluni avaqutigpenani tuqukaq.
Enkaam tuunglighhaan tugukaa aghnaq, iwernga ellngallu tuqukaq avaqutigpenani. Pingayiitangan tuguluku aghnaq, tuqukaq avaqutigpenani.
Qamaglluteng tugaaqluku aghnaq tuqulaghaatkat avaqutigpenateng. Kingulighpigaaluni aghnaq tuqukaq.
Qamaglluteng maaghraghvinlek anglegutkullghiit nulighqegkaqsaqangat. Aghneghmi tawani tuqukat unguvaghtuutellghitni, naliita aghnaq nulighqelleqagu?"
Jesus-em kiimsiqii, "Sumeghtaghallesi anaggutngaat qayughllak liigikigalkesi Akuzitet Igaqegkat, nallukegkesillu Kiyaghneghem aghtughyaghqaanghillgha.
Tuqukat unguvaghtuuskumeng tuqulleghmeng, qilagmelngughestun yaqulgestun ayuqsaghqaagut, nengughutusaghqaanghitut.
Atightiigastegguu Kiyaghneghem apellgha tuqukat unguvalleghqiitneng tuqulleghmeng? Moses-em igaani apeghngaaq kumaghughngalghiimi uqfillegaghmi. Tawani Kiyaghneghem pikaqaa Moses, 'Whanga Kiyaghneqaanga Abraham-em, Kiyaghneqaanga Isaac-em, Kiyaghneqaanga Jacob-em.'
Taana whaten pisiiguq, Kiyaghneq, Kiyaghneqenghitaat tuqukat, Kiyaghneqaat unguvalghiit. Enkaam anaggutepigsimaasi!"
Apeghtughikayuk Liilightuusaneng tagiluni nagatkii aaghtiiraaghullghiit. Nagalluku Jesus-em kiimsighilaataqullgha Sadducees-enun, aaptekaa, "Natungaawa Liilightuusaq megnunalleghpigaq?"
Jesus-em kiimsiqaa, "Megnunallegpigaq unanguuq: 'Nagatek, Israel-eghmiini! Ataneq Kiyaghneghput taananginaghhaaguq Ataneq.
Ataneq Kiyaghneghen piniqsaghqaqan tamaghhaakun ilugpegun, tamaghhaakun unguvasighpegun, tamaghhaakun umyugaghpegun, qamagllukullu iknaqelleghpegun.'
Tuunglighha whatetuq: 'Piniqsaghqaqaten yulguteten, piniqelleghpetun elpeneng katam.' Alla Liilightuusiituq taakugetun megnunaghtutkalghiimeng."
Apeghtughikayugem Liilightuusaneng Jesus pikaa, "Apeghtughista, elqughaghtan! Ipanguuq taana pillghen, Ataneq taananginaghhaaguq Kiyaghneq, alla avangituq kiyaghneghmeng iwerngaqun ellnga.
Enkaam yugem piniqsaghqaqaa Kiyaghneq tamaghhaakun ilumi, tamaghhaakun umyugagmi, tamaghhaakunllu iknaqelleghmi. Piniqsaghqaqiillu yulgutni katam ellmineng piniqelleghmitun. Taakuk Liilightuusak megnunaghataghaghtuk paneghlluku tunusaqegkaneng, nalighmeng aghqutkegkaneng."
Jesus-em liigiksamigu yugem kiimsiitnga elqughutngalghii, pikaa, "Qantaghantuten Ataneghpagullghaneng Kiyaghneghem." Taam kingunganeng kitum alngunak tetugyagutkaa aapqughaaneghmeng Jesus.
Temple-mi, Jesus-em apeghtughitkelluku aaptekii, "Sangan apeghtughikayuget Liilightuusaneng piiqatgu Christ-a David-mun Ighneqniluku?
Agleghnalghiim Taghnegham David whaten pistekaqaa, 'Atanghem pii Atanqa: Aqumi whagun aghenqignemkun kenlanga anguyagten itegaghpek asinganun lliightellemnun.'
"David-em ellngan katam atiqaqaa, 'Ataneghmeng' enkaam naten Christ-a Ighneqagu David-em?" Yulghutet quyakusiqinaghluku nagatkaat Jesus.
Apeghtuutkelluki pikii, "Kelengalusi apeghtughikayugneng Liilightuusaneng. Aasuneghtuut atkuyaaghmeng akughtuqameng, igleghsuneghtuutlu akilpegaghvigni yugnun qungughfikesqelluteng.
Aqumyuneghtuut aangwaaghughtekat aqumutiitgun, synagogue-nillu neqenghaghqelghiinillu.
Esghaghlaataqwaaqiit ugingighat mangteghiighaqluki. Taagken pinighniluteng pisqelluteng taakluku yughaghaqut. Tamaaken apalluqluku aghyuullengeghllagyaghqaagut!"
Temple-mi, Jesus-em aqumgatkelluku tungangakun manilghutam, esghapakii yulghutet kanaghtiighaatalghiit manimeggneng. Aklungilnguut yulghutet manilghutmeng kanaghquqat.
Taagken aklumalghii ugingighaq iteghluni kanaghtekakek maalghuk maningiighhaak, qerngaagmek penny-nguftuk.
Jesus-em maligsaaghteni tuqlughluki pikii, "Ipa ungipaatamsi, uum aklumalghiim ugingigham tuunegkakek qaayghutinguuk aklungilnguut tuunegkiitneng.
Yuget kanaghtinguut aklungimeggneng, iwernga uum aghnam kanaghtaa qamaglluku maningiighhani, akluknguyaqanga ellminun kiyaghusighqaaluku."
Jesus aanumaluku Temple-meng, ataasim maligsaaghtengan pikaa, "Apeghtughista, ii-i! Esghaqaghqiqun maakut pinighnaghllaget mangteghat uyghagrukutaaghllagneng ulimaaghet."
Jesus-em pikaa, "Esghaghsikii mangteghaghllaget maakut? Talwa ataasiq uyghak nemininnaanghituq; qamaglluteng ulleghqughyaghqaagut."
Mount Olives-mi, Jesus ellnginaghhaghmi aqumgamaluku Temple-mun ayuqluni, Peter-enkut James-enkut John-enkut Andrew-nkut takukaat.
Aaptekaat, "Ungipaatikut, qakun tamaakut piyaghqaawat? Sangulleqa liisimakusighqaghput tamaakut apeghiilleghqiitnun?"
Jesus-em pikii, "Kelengatek, kitumun alngunak puughtestegpenasi.
Uglaapiglleghhii tagiyaghqaaguq atuqluku aatqa, whaten piiqluteng, 'Ellnganguunga!' Enkaam uglaapiglleghhii puughqughyaghqaqaat.
Nagaququfsiki pilluwat, akusqaghtaatkellghetlu pilluwat, alingegpenasi. Tamaana piyaghqaaguq, salin iquggnaqngunghituq.
Nunam ramkengi pilluwutullequt, nunamllu ataneghpagullghi sughugaallequt, nunatlu nani alngunak tuyepeghtaghaqluteng piyaghqaagut, neqangisagllagaqlunillu piyaghqaaguq. Qamaglluteng tamaakut aghnam ighniyukestallghatun ayuqut.
"Iwernga elpesi kelengalusi. Tugulusi agghistenun aglaalleqiisi. Synagogue-ni kagsagmiglleqiisi. Whanga apalluqlunga nekevellequsi sivungitni igleghutistetlu umiilgetlu ungipaghtengulusi Pinilghiineng Ungipaneng.
Pinilghiit Ungipat ungipaqsaghqaagut tamanganun ramkenun sivungani iqugtellghem.
Tugulusi aglaaskangisi nanqigtivigmun sumeghtaghaqestaghpenasi akuzitkaghqameng. Pilleghqaq kaataqegkan akuziiqnaaghtusi pisqelleghpesistun, qayughllak elpesingunaanghitut akuzilghiit, Agleghnalghiik Taghneghak elpesigun akuziiqnaaghtuk.
Yuget angleguteteng tuqutesleqiit, yuget avaqutateng tawateghpigaq pisleqiit. Taghnughhaatlu angayuqateng kipullginaaghluki tuqutesleqiit.
Whanga apalluqlunga qamaglluni yugem ugumiilleqiisi. Iwernga kina alngunak nuqenneghtuqaq kenlemun yugulillengyaghqaaguq."
(Yeqay atightulghiim liigikligu una uuknaliqelleq!) "Esghaqufsigu agleghniighutista paaghqiitestilghii, nekaghqaqenghilkemini nekevelghii, tamaakut Judea-melnguut anagniighhaat naayghanun.
Yuuk mangtegham qaaynganilnguq qamavek kelqesaghqameng aqfatefqaami pilghaaq.
Yugem piitesighaghvigmelnguum qaasligni aqfafqaamikek pilghaaq.
Seghleghwaaghunaqnguut tamaakut qumilgetlu mamaghtilghiitlu tamaani aghneghni!
Yughaghtek Kiyaghneghmun uksumi tawaten pifqaan pisqelluku!
Qayughllak tamaani aghneghni seghleliiq seghleghataghaayaghqaaguq seghleliighaqelleghneng ima Kiyaghneghem ulimayuwhaallghaneng nuna whavemun kenlanga. Allamengllu tawatelnguq seghleliiq pinaanghituq.
Atanghem takellimangisaqaki tamaakut aghneghet, kina alngunak unguvanayanghituq. Iwernga apalluqluki nakmikegkani aghneghet takellikaqii.
"Taagken kitum alngunak pikangisi, 'Esghaghteggu, Christ-a whaa!' nalighmeng 'Esghaghteggu, tazigna esgha!' ugpeqegpenaan.
Christ-asighwaaghetlu uuknaliqistesighwaaghetlu allgeghtuusaghqaagut. Allaaghlluwhaghtighllagaataghyaghqaagutlu, saghiighanaghqeghllagaataghyaghqaagutlu puughqughnaluki yuget, talwa Kiyaghneghem nakmikegkii puughsaqlegukumegteki pilleqiit.
Enkaam kelengalusi! Sameng tamaghhaaneng ungipaatekestaghamsi tamaakut pistegpenaki.
"'Kingunganeng taam seghleliilleghllagem siqineq mamlegllequq, tanqiq nighugunnanighllequq,
ighaleqetaaghet ifkaquullequt qilagameng, aghtughyaghqaanghillghet qilagamelnguut igleghallghit alngunaghqeslequt.'
"Taagken yuget esghaghlleqaat Ighnegha Yugem tagilghii qilawaaghteggun aghtughyaghqaanghillelighllaglunillu nighughqellelighllaglunillu.
"Taagken yaqulget kayaglleqii qerngughtesqelluki nakmikegkani yuget nunataghhaaneng tamaghhaaneng.
"Liitfikiteggu figs-em uqfiga. Avayii uniilliighaghluteng ququngii piitekestaqata sungaghyuketun liisimakelleqaghsi kiigyaghtulleq.
Figs-em uqfiganeng liitelleghpesistun esghaqufsiki tamaakut qilagamelnguut apellemtun pilghiit, liisimakelleqaghsi Ighneghan Yugem kaasaghtungestallgha, aaqun amigmun lliighumaaq.
Ipa ungipaatamsi, maaten unguvalghiit tuqunaanghitut sivungani qamaglluteng tamaakut pilleghqiita.
Qilagallu nunallu aviighusaghqaaguk, iwernga whanga akuzitenka aviighusagqaanghitut.
"Iwernga kitum alngunak nallukaa nani aghneghmillu aflumillu tagiyaghqaatanga. Talwa yaqulget qilagmelnguut nallukaat, Ighneghemllu nallukaa, Atanginaghhaam liisimakaa.
Kelengatek, waaknanighpenasi qayughllak nallukaghsi qakun tagilleghqaa.
Yugtun ayuqsaghqaaguq natmun pilghiitun. Aghulaqellghilluni qepghaghteni aflengakistengllaghlleqii mangteghaminun, ungipaalleqiillu sayaghqiitneng. Amigniighteminunllu kelengakesqegkaa uteghnilleghqani.
Enkaam elpesi kelengatek, qayughllak nallukaghsi qakun mangteghalek uteghnighyaghqaatanga. Walluumllu tagiiqli ighivgaghmi, unugem qukaani, aghtaghaqestami, nalighmeng unaanguluku.
Enkaangam kelengatek luuraq kaatqaghtekumi qavaalusi angunayukangisi.
Aapqegka una elpesinun, tamaghhaghllaganun pingwaaqa: Kelengalusi!"
Neqenghaghqelleghqaa Passover-em, Neqenghaghqelleghqaallu Yeast-alillgilnguum Neqekrangllam kaasaghqak maalghuk aghneghek atughlukek. Chief priest-etlu, apeghtughikayugetlu Liilightuusaneng paninang agghitngulghiit aksaqluku tuguluku Jesus tuqunnaluku.
Iwernga neqenghaghqemmi piyugumangilkangat luuraq yuget seghleliighqiighllagnayukata.
Bethany-minguq taawa yuuk atighaqegkangat, Simon, Leper-a. Simon-enkuni Jesus neghumaluku, aghnaq iitqaq tugumiiqlukek alabaster-ek aqimleghutak akitupiglleghhiik tepengllaasik, nard-epigmeng ulimaaghek. Sigiqlukek aqimleghutam paaskek kuuvegkakek Jesus-em naasqwakun.
Tawanlenguut ilangi ugumiyugluteng ilateng pikiit, "Sangan tepengllaasik sakusiiqakek?
Akiklukek allgeghutkennayaghtuk 300 siipngalghiimun denarii-mun enkaam akinga tunqughnayaghtuq aklumalghiinun!" Taagken aghyuuqaat aghnaq.
Iwernga Jesus-em pikii, "Avelghaghteggu! Sangan seghlequughesteggu? Piniipigtuq whangamnun tawaten pillgha.
Aklumalghiit quunpeng tamaansaghqaagut, enkaam qakun alngunak kayusiitaqnaaghasi. Iwernga whanga quunpeng elpesininnaanghitunga.
Uum aghnam apeghiighaa piyaghqani; tepengllaghqekestaghaa yugusiqa llivelleghqamnun.
Ipa ungipaatamsi, nani alngunak nunataghhaani tamaghhaani Pinilghiit Ungipat ungipaqneghmegteki, aapghaqnaaghaat aghnam tawaten pillgha yugnun neqamikesqelluku."
Taagken Judas Iscariot, ilangat qula maalghuk siipneqluku maligsaaghtet, chief priest-enun pikaq uveghpagusugniluku Jesus ellngitnun, tugusqelluku.
Tawaten piyisteng elngaatall efquqegkaat, akeqegkaatlu manililleqniluku. Enkaam Judas pilleghqangnaqutkegkaq uveghpagunnaluku.
Sivuliq aghnegha Yeast-alillghilnguum Neqekrangllam Neqenghaghqellgha kaatkaq. Tawani aghneghmi, Jews-et iiwleng tuqutaqegkangit penniighaghaat Passover-em Neqenghaghqellghanun. Maligsaaghtet aaptekaat Jesus, "Nani yataaghqullaken Passover-em Neqenghaghqelleghqaaneng?"
Taagken Jesus-em pikakek maalghuk maligsaaghtegni, "Jerusalem-emun aglaghtek, yugem meghtalghiim nallaghlleqiistek, maliggnakesek.
Mangteghamun iitqan taam mangtegham yuga pinakesek, 'Apeghtughistem whaten pisqaaten, Nani maligsaaghtekullghiini neghnaqesteggu Passover-em Neqenghaghqellgha?'
Kelguvikelleqiistek qemtamelngughmeng neghllagmeng, sangwaa qamaglluni apeghiighwaaghluni ayuquq. Tawani yataaghqunnakefkut."
Maligsaaghtek aghulaqlutek Jerusalem-emun, kaasalghiimek sangwaa qamaglluni Jesus-em apellghatun ayuqeftuq. Enkaam Passover-em neqekaghqaa yataaghqegkaak.
Ighivgaghyagu, Jesus-em kelqelluki qula maalghuk siipneqluku maligsaaghteni aglaqat tawavek mangteghamun.
Neghuutnguluteng tipelegni Jesus-em pikii, "Ipa ungipaatamsi, nalighpesi neghelgusighilghiim whangamneng uveghpagunnaqngwaanga."
Maligsaaghtet seghleghyugluteng kipullgusnaq aapqughaaqaat, "Whangangwaa?"
Jesus-em kiimsiqii, "Naliqaghsi elpesi qula maalghuk siipngalghiini, whangamnun maligulluni sagneghmun neptekanga neqekrangllaq.
Ighnegha Yugem tuquyaghqaaguq Akuzitet Igaqegkat pinaqnillghistun. Iwernga seghleghwaaghunaqnguuq taana yuuk uveghpagutilghii Ighneghaneng Yugem! Itagnaghnayaghtuq allgeghumangisaqumi!"
Neghuutnguluteng Jesus-em tugukaa neqekrangllaq. Iyamsiqayugvikluku Kiyaghneq, aavgughluku tunquqii maligsaaghteni. Pikii, "Tuguluku neghiteggu, una yugusiqaqa."
Taagken tuguluku qayuusiq wine-meng imalek, iyamsiqayugvikluku Kiyaghneq, tuunegkaa ellngitnun, qamaglluteng meghvikaataqaat.
Jesus-em pikii, "Una aakwaqa, taaggun Kiyaghneghem akequsaa apeghiighyaghqaaguq. Tuqukuma aakwa kuuvellequq uglaapiglleghiinun yugnun.
Ipa ungipaatamsi, wine-meng alla meghnaanghitunga kenlanga aghneghmi tawani wine-eghraghaq meghegkumkun Ataneghpagullghani Kiyaghneghem."
Taagken ilagaan atughluku, aanluteng Mount Olives-mun pikat.
Jesus-em pikii, "Uniqaghaalleqaghpesinga qayughllak Akuzitni Igaqegkani Kiyaghneq pikaaguq, 'Tuqulleqaqa penniighniighta enkaam penniighet mingiqellequt.'
Iwernga kingunganeng unguvaghtestekanganga Galilee-mun aglaqestaghllequnga sivugpesini."
Peter-em pikaa, "Uniteqeghhnaanghitamken qaywa ilanka qamaglluteng qimaguuteghngaata!"
Jesus-em pikaa Peter, "Ipa ungipaatamken, unukun rooster-em qalghilleni alghightestegpenaan nallunqelleqaghpenga ketwhell pingayuneng."
Iwernga Peter-em sagiqepiglluni pikaa, "Qaywa tuqulgusighyaghngaamken, nallunqennaanghitamken!" Ilangitallu qamaglluteng tawaten pikaat.
Kaalluteng tawavek atilqelghiimun Gethsemane-meng, Jesus-em pikii maligsaaghteni, "Aqumitek taaggun, yughaamalunga."
Peter-enkut James-enkut John-enkut kelqegkii. Taagken Jesus alingruughllakestaqaqlu seghleliighllakestaqaqlu.
Enkaam pikii, "Unguvasigka qivghughllaguuq repall tuquyaghqaaghllunga. Tawanllusi kelengalgusightengnga."
Tazingapighqaaghluni, nunamun sikmuulluni yughaqaq pilleghqalgukumi ikfiqusighqani atuqefqaan pinaluku.
Pikaq, "Abba, Ataay, sangwaa qamaglluku piyaghqaqan. Awiitigu una qayuusiq whangamneng, iwernga whanga piyukelqa avelghaghluku elpek piyukellghen pigu."
Taagken takuyaqminiki pingayut maligsaaghteni, qavaaftut. Peter pikaa, "Simon, qavaaziin? Ataasighhaq aflu teghhumatkenneghmeng aghtughsiguu?"
Taagken pikii, "Kelengatek, yughaghtek, nanghiiqullengenghitesqellusi. Ipapestaaq taghneghak piyaghqaaghngaaghmek iwerngaqun yugusiq kayaatuq."
Tazingavek aglanqiglluni yughaqaq taakut ataasit akuzitkelluki.
Takunqigsaqminiki maligsaaghteni, taawa qavaatnguftut, qayughllak qavam sakniqestekangi. Kukriqegkatlu sameng pilleghqameng.
Pingayiitkun takuluki pikii, "Taawa qavaawaqetsii, meghnaaliiqetsii? Tawaten'ngam! Taawa aflu kaatuq, Ighnegha Yugem uveghpagusaghqaaghtuq seghleghqestenun.
Nekevitek, igleghtelta. Esghaqaghtegguqun, uka uveghpaqutisteka!"
Jesus paninang akuzimaluku, Judas kaatkaq, qula maalghuk siipneqluku maligsaaghtet ilangat. Yulghutet maligtekaat, ilangi savigpalighluteng, ilangi anagutalighluteng. Chief priest-etlu, apeghtughikayugetlu Liilightuusaneng, siivanlleghetlu kayagtekiit maligtesqelluku Judas. (Taana Judas qula maalghuk siipneqluku maligsaaghtet ilakegkangat.)
Uveghpagutistem pikaqegkangi, "Yuuk naaghyaghqaqa tugunakesi, enkaam aghulaqunnakesi kelengakistelighluku."
Judas-em kaatutkelluku nagneghvikluku Jesus pikaa, "Apeghtughista!" Taagken naaqaa.
Enkaam Jesus tuguluku nuqneqaat.
Iwernga ataasim tawanlenguum savigpani nusugluku high priest-em qepghaghtelaagha sigutngighaghtekaa.
Taagken Jesus-em pikii, "Tuguyaghtughestengngaa savigpagtuumaghpesi, anagutaghtuumaghpesi nikimqun wayaghniightestun ayuqlunga?
Aghhutanga tamaghhaan apeghtughiiqunga Temple-mi tugungigataghpesinga. Iwernga tawaten pilleghpesigun Akuzitet Igaqegkat pillghit apeghiightestasi."
Taagken qamaglluteng maligsaaghtet unilluku, qimaguutkat.
Nukalpigam maligtekaa Jesus qiipaghaghmeng saputaqiinaghluni. Tugukaqsaqangat
iwernga saputani unitqaghlluku qimakaq amsikaghmi.
Taagken Jesus aglaatkaat High Priest-em mangteghaanun. Chief priest-etlu, siivanlleghetlu, apeghtughikayugetlu Liilightuusaneng qamaglluteng tawantullghiit.
Uyavaqaanlluni Peter-em maligsaaqaa Jesus courtyard-nganun High priest-em mangteghaan. Tawani kelengakistet akulngitgun aqumluni ughugsiqaq kenghem manungani.
Chief priest-etlu qamagllutengllu agghistet tuqutesupigtekangat Jesus. Enkaam tagsiqlighaqluki yuget aapghesqegkaat Jesus sameng anaggusimatanga. Iwernga naalkusimangilnguut tuqutusighqameng,
qayughllak uglapiglleghhiit temngi iqlengiqutkegkaat Jesus, aapqiitlu allakullghiit.
Taagken ilangi yuget nekevluteng iqlengiqutkegkaat Jesus, pikat,
"Nagatkaqaghput whaten pilghii, 'Una Temple-a yuget ulimaaghat naafqelleqaqa. Enkaam pingayut aghneghet atughluki allaneng nekeftillequnga yugem ulimaaqenghilkanganeng!'"
Talwa taakutlu apellghit allakutkat.
High Priest-a sivungitgun nekevluni aaptekaa Jesus, "Avutkillghitnun sameng piyaghqiisiin?"
Iwernga Jesus qaalkaamangilnguq, kiimsiimangilkanga. High priest-em aaplaataqaa, "Christ-anguziin, Ighnegha Manigughaqegkemta?"
Jesus-em kiimsiqaa, "Taananguunga. Esghaghlleqaghsi Ighnegha Yugem aqumgalghii aghenqigneghakun Aghtughyaghqaanghillelgem. Esghaghlleqaghsillu tagilghii qilagem qilawaaghitgun!"
High Priest-em aatkani piigluki pikaq, "Liisimakestengisaghngaamta lliightukut!
Nagataghsi seghletun akuzilghii, Kiyaghneghunilghii. Naten elpesi agghitkesteggu?" Agghillghat ataasiightekaq, qamaglluteng tuqusaghqaanikaat.
Taagken ilangita qesiqukaat Jesus, gginaa saapluku tenglugpagaataqaat. Aaptekaat, "Uuknaliqistengukuvek, ungipaatikut kitum tenglugtaten?" Taagken kelengakistet tuguluku qasaghtaataqaat.
Peter paninang qakma manughamelluku, ataasiq aghnaghaq high priest-em qepghaghtenga tagikaq.
Esghaqaa Peter ughugsilghii. Liisuqsamigu pikaa, "Elpeklu Jesus-metkayuguuten Nazareth-eghmiimi."
Iwernga mesighaqaq, "Nallukaqa sameng piiquten talwa liigikenghitaqa sameng piten." Taagken Peter aglaghaquqlu amigmun aanaluni, rooster-a qalghiqaq.
Aghnaghaam qepghaghtem esghaghyamigu allameng tawanlenguut pikii, "Una yuuk taakut ilakaat!"
Iwernga Peter mesighaghlaataqaq. Mulunghituq nekevghallghiit pikaat Peter, "Mesighaghpagningituten, taakut ilakaaten qayughllak elpeklu Galilee-ghmiinguuten."
Taagken Peter-em siingvallaghmeng pikii, "Iqlengiqngukuma Kiyaghneghem aghyuughlinga! Nallukaqa yuuk akuzitkegkesi!"
Legan nepiightuq rooster-em qalghilleni alghiqaa. Tawani Peter-em neqaatkaa Jesus-em whaten pillgha, "Rooster-em qalghilleni alghightestegpenaan nallunqelleqaghpenga ketwhell pingayuneng." Taagken qiyaaghwaghllakaq.
Aghtaghaqiinaghyagu chief priest-etlu, siivanlleghetlu, apeghtughikayugetlu Liilightuusaneng, qamagllutengllu agghistet qerngughutkat agghinnaluteng. Taagken Jesus asighqesluku aglaalluku Pilate-mun, tuunegkaat ellnganun.
Pilate-em aaptekaa, "Jews-et umiilkataan?" Jesus-em kiimsiqaa, "Elpek esgha umiilgunikevnga."
Chief priest-et uglaapiglleghhiineng allaaghhiinaghneng anaggunikaat.
Pilate-em aaplaataqaa, "Kiimsiitkaghqiisiin? Naganneghisikii uglaapiglleghhiineng allaaghhiinaghneng anaggunnikangaten?"
Iwernga Jesus sameng pimangitkaq enkaam Pilate saghiighayukaq.
Tamaghhaani Passover-em Neqenghaghqellghani, Pilate-em aanestaqegkanga ataasiq anusimingllaghaq yuget nakmikegkaat.
Taawanguq Barabbas anusimingllaghvigmelnguq, maligulluni ilangitnun yugnun yugtaghaataqaq seghleliighqiighllagmi.
Yulghutet tagiluteng Pilate-mun aanestesqegkaat ataasiq anusimingllaghaq tawaten piiqellghatun.
Aaptekii, "Aanestesugestegguu Jews-et Umiilgat?"
Pilate-em liisimakngwaaqangi chief priest-et aqinakluku Jesus tagitngukangat ellnganun.
Chief priest-et aaghqutaqegkiit yulghutet Barabbas aanestesqelluku avelghaghluku Jesus.
Pilate-em yulghutet aaplaataqii, "Sanaqsikunmi umiilkenniiqegkesi Jews-enun?"
Akilghuukat, "Qaquuraghtestigu!"
Pilate-em aaptekii, "Sangan, sameng seghleghmeng pimaa?" Iwernga iglagtaaghalluteng akilghuukat, "Qaquuraghtestigu!"
Enkaam Pilate-em efqughsugluki yulghutet, aanestekaa Barabbas. Taagken Jesus kagsagmigtesluku tuunegkaa pilluwaghtenun qaquuriisqelluku.
Pilluwaghtet itghutkaat Jesus umiilgem mangteghaanun (atilqelghii Praetorium). Taagken pilluwaghtelghuteteng qerngughtekiit.
Jesus-mun aatestekagket esnegrukegtak atkuyaaghek. Sikughllugmeng qaghpangllaghluku aatestekaat naasqwakun.
Taagken legasiighwaatkegkaat, "Quulvaghamken elpek Umiilgat Jews-et!"
Unaghsiighwaghmeng naasqwakun anaguleghluku, qesiquluku, manungakun segesqughlluteng qungughfikegkaat.
Legasiighwaatkenneghmeng taaqsamegteggu esnegrukegtak atkuyaaghqek mataghllukek ellngan katam aatkii aatestekiit. Taagken aanutkaat qaquuraghnaluku.
Tumeni taakwani nallaqaat yuuk, aatqelghii Simon-meng, Cyrene-eghmii, atangak Alexander-enkuk Rufus-enkuk. Naken qantaghaneng taginguftuq Jerusalem-emun. Pilluwaghtet qelghutkaat Simon-mun uyamigesqelluku Jesus-em qaquuraa.
Jesus aglaatkaat Golgotha-mun. (Golgotha whaten pisiiguq, "Yugem Naasqwan Nenga.")
Tawani tuunegkaat wine-meng myrrh-meng akumegkameng, iwernga Jesus-em ighsakegkaa.
Taagken pilluwaghtet qaquuraghyamegteggu ateghtiiraaghulluki aatkii tugulaqiit.
Qaquuraqaqegkangat unaanguluku 9-eklaagmi.
Qaquuraakun nekegtekaat avutkilleghteng igaqngalghii whaten, Umiilgat Jews-et.
Maalghuklu wayaghniightek qaquuraqagket, ataasiq Jesus-em aghenqigneghakun, aallgha saghumigneghakun.
Akuzitet Igaqegkat whaten pillghat apeghiightuq, "Ilalkiitkaqegkangat seghletun pistenun."
Yuget naghughlleghhiit naasquteng ufsugusimiita legasiighwaatkegkaat Jesus, "Seghleghhalek, elpek! Temple-a naafqelluku nekefsaghqaqngukuvgu pingayut aghneghet atughluki,
sangan yuguliluten elpeneng qaquurameng ukignanighsin?"
Chief priest-etlu apeghtughikayugetlu Liilightuusaneng legasiighwaatkegkaat Jesus, ilateng pikiit, "Yuguliiqi ilangit naqam ellmineng katam yugulipagningituq!
Christ-a, Umiilga Israel-em, ukigli maaten qaquurameng, enkaam esghapagluku ugpeqelteggu." Qaquuralgutegkenkallu seghlequuqaak.
Taagken qamaglluni nuna mamleghqwaakaq aghneghem qukaaneng kenlanga 3-klaagmun.
Tawani 3-klaagmi Jesus akilghuughllakaq, "Eloi, Eloi, lama Sabachthani?" whaten pisiq, "Kiyaghnemni, Kiyaghnemni, sangama unisinga?"
Ilangita yuget nekevghallghiit nagalluku pikat, "Nagataghtekqun, Elijah tuqlughaghaa!"
Yuuk ataasiq aqfaquqaq mesiqayugmeng. Taagken nepluku quwaalghiimun wine-mun unaghsiighwaghqun nekeglluku nengugutkaa Jesus-mun melugriisqelluku. Pikaq, "Wiintaku, esghapakaalteggu Elijah-m iiksaghtughaqsaaghaa qaquurameng!"
Taagken Jesus araghllagluni tuqukaq.
Temple-melnguq safkaaghun malghughqegkaq, piikaq pikegken kanavek.
Pilluwaghtet umiilwaaghita qaquuram manunganilnguum, esghapagyamigu Jesus tawaten tuqulghii, pikaq, "Ipapestaaq una yuuk Ighnequmaagu Kiyaghneghem!"
Aghnam ilangi uyavaneng esghapakat. Tawanteftut Mary, Magdala-ghmii, Salome-llu, Mary-llu naangak uyuqliim James-em, Joses-emllu.
Jesus, Galilee-melluku taakut aghnat maligsaaqaqegkangatlu kayusiitkaqegkangatlu. Ilangillu aghnalghutet tawanlenguut, maligulluteng ellnganun Jerusalem-etkat.
Taawanguq yuuk, aatqelghii Joseph-meng, Arimathea-ghmii, siivakumtaaq ilangat agghistet. Ellnganllu utaqangukanga piinlilleghqaa Ataneghpagullgha Kiyaghneghem. Whanikuyagu, Yataaghqellghem Aghneghani, sivungiighhaani Sabbath-em, tetugnanighluni Pilate-mun piluni tungsiqaa Jesus-em yugusii.
Pilate-em saghiighayagutkaa nagaqughluku Jesus tuqulghaghtuumaniluku. Enkaam pilluwaghtet umiilwaaghat tagsighluku aaptekaa, "Llaaghaan Jesus tuqulghaghtuumaa?"
Umiilwaaghmeng liigiksamigu Jesus-em tuqullgha, Joseph-mun tugusqegkaa yugusii.
Enkaam Joseph tukfighiyaghtuqaq qatelghiimeng qiipaghaghmeng lliiveghyaghqanun atuqaqegkemeggneng. Taagken iikluku yugusii qaquurameng, iimgutkaa qiipaghaghqun. Taawanguq uyghagrukutaaghllak sanimineng ilutmun laakaq lliivghuluni. Tawavek yugusiq kanaghtekaa. Taagken uyghagrugllak ullghitaghtaqaa lliivghem paaynganun.
Mary-m Magdala-ghmiim, Mary-mllu Joses-em naangan esghapakaak nagun Jesus llimatanga.
Sabbath-a alpagyan Mary, Magdala-ghmii, Mary-llu naanga James-em, Salome-llu, tepengllaasingegkat Jesus-em yugusii angighhnaluku.
Sivuliim aghneghani santillghem, unaangupiglluku siqineq piitekestaaluku lliveghtekat.
Tumemi taakwani aapqughwaaghutkat, "Kitumngam ullghitaghtaannaqinkut uyghagllagmeng lliivghem paaynganilngughmeng?"
Taagken sivugsalghiimeng uyghagllak awitngwaaghluni ayuqeftuq.
Lliveghmun iteghluteng esghaqaat nukalpigaq qatelghiimeng atkuyaalek aqumgalghii aghenqigneghani. Aghnat elngaatall saghiighayukat.
Nukalpigam pikii, "Saghiighayugpenasi, liisimakamsi ivaangwaaghsi Jesus, Nazareth-eghmii, qaquuraqaayalghii. Whaanneghituq, unguvaghtestekaaguq! Esghaqaghtegguqun, whagun llikaqsaghaat.
Ungipaasaghtughteki maligsaaghtengi, Peter-llu, aga Galilee-mun sivullgaaghumaaq pinaqnilleghmitun. Taagani esghaghlleqaghsi."
Aanluteng anagniiqat lliveghmeng, qayughllak kukragyugumaghmeng alingruughulghiit, repall ungeleglluteng. Talwa kina alngunak sameng pimangilkangat, qayughllak alingruughulghiit.
Sivuliim aghneghani santillghem, unaangupiglluku Jesus unguvaqaalghii tuqulleghmeng. Aliighviksuwhaaqaa Mary, Magdala-ghmii. (Aghnameng taagken aanestekaqegkangi maaghraghvinlek tughneghaat.)
Ungipaasaghtuqii ellnganisalghiit qivghumaluki, qiyamaluki.
Iwernga ungipaasisteng Jesus unguvaamaniluku tuqulleghmeng, ellminunllu esghaamaniluku ugpequmangilkangat.
Taam kingunganeng Jesus-em allanguluni aliighvikegkakek maalghuk maligsaaghtegni, navek pimalukek.
Uteghnighlutek ungipitkaqsaqangik ilatek iwernga ugpequmangilkegket.
Taam kingunganeng Jesus-em aliighvikegkii qula ataasiq siipneqluku maligsaaghteni neghuusimaluki. Aghyuuqii ugpeqinghitellghitnengllu aygughikellghitnengllu esghaatkat ellmineng unguvaghtestelleghmi kingunganeng.
Pikii, "Aghulaqlusi nunataghhaanun tamaghhaanun ungipaqiteki Pinilghiit Ungipat tamaghhaanun yugnun.
Kina alngunak ugpeqilghiillu paaptaayelghiillu yugulillengyaghqaaguq. Iwernga kina alngunak ugpeqinghilnguq aghyuullengyaghqaaguq seghleghqelleghminun.
Ugpeqat allaaghlluwhaghtillequt liigikesqelluku aghtughyaghqaanghilleghteng Kiyaghneghmeng pingutanga. Enkaam atemkun aanesqughlleqiit tughneghaat yugneng; akuzillequt allastun ulustun;
tugusaghngaaghmeng nemeghyameng, nalighmeng meghyaghngaaghmeng tuqunalghiimeng sanaanghitut; qinuyulghiit saafneghmegteki naallghutaqellequt."
Atanghem Jesus-em maligsaaghteni aleghquneghmeng taaqsaki, Kiyaghneghem mayughtestekaa qilagmun, enkaam aqumegkaq Kiyaghneghem aghenqigneghakun.
Taagken maligsaaghtet aghulaqluteng tamanganun ungipaqikat Pinilghiineng Ungipaneng. Atanghem qepghalgusiqii, ipapighqestekaallu ungipaq allaaghlluwhaghtistelleghmikun. Amen.
Theophilus, igangllaqaqsuwhaamkun igaqegkaqaqa qamagtengngwaaghluku Jesus-em qepghallghallu apeghtughillghallu, piinlighyuwhaallghaneng kenlanga Kiyaghneghem qilagmun mayughtesleghanun. Sivukluni nakmiiqaaguq apostle-kaghqameng enkaam apeghtughllakaqii uglapiglleghhiimeng aghtughyaghqaanghillghakun Agleghnalghiim Taghnegham. Taakwaningani anguyagita qaquuraghluku tuqutkaqaat iwernga pingayut aghneghet atughluki unguvaqaaguq. Unguvalleghmi kingunganeng 40 aghneq nunametkaaguq, enkaam uglaapiglluku apostle-enun esghaghtestaataqaaguq ipapestaaq unguvaamaniluni, aleghqughnalukillu Ataneghpagullghaneng Kiyaghneghem. Allameng qerngughusata Jesus-em liilightuqii apostle-et, "Wataghllak aghulaqegpenasi Jerusalem-emeng kenlanga allgeghtelleghpesinun Agleghnalghiik Taghneghak. Atama akequsaqegkaqaak tuunelleqnilukek elpesinun katam tawaten apellemtun. John paaptaayeghikaaguq meghqun, iwernga Atama paaptaayeyaghtungestaghiisi Agleghnalghiigneng Taghneghagneng." Taakusta igaqegkanka igangllaqaqsuwhaamkun.
Sivungiighhaani Jesus-em mayulleghqaan qilagmun, apostle-et qerngughusameng aaptekaat Jesus, "Ataneq, Israel-em atanghutillgha pisneqiggnaqsiguu?"
Jesus-em pikii, "Atanginaghhaghma liisimakii qayughllak ellngan aghtughyaghqaanghilleghmikun uspeqegkaqii. Elpesi liisimaksaghqaqenghitasi sangwaat qakun pilleghqii.
Iwernga aghtughyaghqaanghillengellequsi Agleghnalghiik Taghneghak iitqayek ilugpesinun. Taagken ungipaqelleqaghpesinga Jerusalem-emi, Judea-mi, Samaria-mi, uyavaghpanillu nunani."
Akuzineghmeng taaqngan Kiyaghneghem mayughtestekaa qilagmun. Esghapagusimaluku qilawaaghem talughtekaa esghaamallghitneng.
Apostle-et quulmun esghapagtuusimaluki, maalghuk yugek qatelghiimeng aatkaqelghiik aliighaghtekak saaghwitgun.
Pikiik, "Yugitni Galilee-m, sangafsi quulmun esghapagtuutaqetsi? Taagna Jesus Kiyaghneghem mayughtestekanga ukigyaghqaaguq esghapalleghpesistungwaaq mayullghatun qilagmun."
Taagken apostle-et uteghniqat Jerusalem-emun Mount Olives-meng. Mount Olives qantaghaghhanlenguq Jerusalem-emeng.
Peter-enkut, John-enkut, James-enkut, Andrew-nkut, Philip-enkut, Thomas-enkut, Bartholomew-nkut, Matthew-nkut, James, ighnegha Alphaeus-em, Judas, ighnegha James-em, Simon Zealot-a, kaalluteng Jerusalem-emun mayuqat qemtamun nayumeggnun.
Taakut apostle-et, aghnatlu ugpeqat, Mary-llu Jesus-em naanga, Jesus-em anglegutangillu qerngughulluteng elngaatall ipapighqelluteng yughaghaqelghiit ataasistun.
Taagken qafsinat aghneghet atughluki ugpeqat qerngughutkat, entaqun 120-nguut. Tawani Peter-em nekevluni pikii,
"Ugpeqaalgutemni, neqamikaghsi qepghalgutfut Judas, Jesus-em nakmikegkaa. Ayumirugllak Agleghnalghiim Taghnegham uuknaliqutkegkaqaa David-kun. Taana uuknaliqelleq apeghiiqaaguq Judas-em uveghpagutaqngagu Jesus. Jesus-em tugiistengi Judas-em maghyaghquqaqii, enkaam akileghtuusangegkaaguq manimeng. Taagken akileghtuusamineng nunangluni qemitkaaguq ellmineng tawani. Yugusii ifkaghyalghiimi quupaghtekaq repall ighneghii aanqaghlluteng. Jerusalem-eghmiit nagaqughyamegteggu tuqumatanga tawani nunami, atiqaat taana nuna Akeldama-meng, whaten pisiq, 'Nuna aaghwqegkaq.'"
Peter-em nagneghutkii, "David whaten igaqaaguq Psalms-mi: 'Mangteghaa paaghqiilli, allamengllu kina alngunak tawantefqaami pili.' Igaqegkaalghiillu whaten, 'Qepghaqaa kitumun tugusaqumi.'
"Enkaam nakmiighelta apostle-kaghqameng tugusqelluku Judas-em qepghaqaqsaqanga. Kina nakmikelteggu maligsaaghikaq whangkunneng igleghalgusighaqngamteggu Jesus. Tawantekaalghii ima John-em ungipaqellghaneng paaptaayelleq kenlanga Kiyaghneghem mayughtestellghanun Jesus qilagmun. Enkaam whangkunnun maligulluni ungipaghli ellminunllu esghaamaniluku Jesus unguvallghan kingunganeng."
Enkaam ugpeqat nakmikegkagket maalghuk yugek: Matthias-enkuk, Joseph Justus-enkuk, allameng atelek Barsabbas-meng.
Taagken yughaqat, "Ataneq, simighistekaghqangyugaqukut Judas-mun, qayughllak uniskanga qepghaqani nekaghqaminun aglalghii. Qamaglluku umyugaq liisimakan. Enkaam naliq nakmiksigu apostle-nguluku qepghaghtekaghqaq elpenun?"
Taagken maalghuk uyghagek samun kanaghllukek aghulasaqmegteggu aallgha aanqaghsalghiimi Matthias-nguftuq nakmikegkaq. Enkaam ilatkaq qula ataasiq siipneqluku apostle-enun.
Pentecost-em aghneghanun Jerusalem-eghmiit ugpeqat qerngughutkat ataasimi mangteghami.
Taagken nuuskagllagan anuqeghllagestun sulugllagem qilagmeng pamaken ukigluni imiqaa mangteghaq.
Taagken llangaqa ulusugnilnguut kenghhaat allgeqat, esghapakiit ilameggnun nekeghqaallghiit.
Enkaam Kiyaghneghem imiqii Agleghnalghiigneng Taghneghagneng qamaglluki tawanlenguut. Taghnegham aghtughyaghqaanghilleghmikun akuzistekii nakumiistun.
Tamaanguq Jerusalem-emi, Jews-et Kiyaghneghmun qaatkutngalghiit. Naken nunaneng tagiiqluteng Jerusalem-eghmiingughquutkat.
Nagaquusameng sulugllagmeng uplegutkiit ugpeqat qerngughfigitnun. Kaasalghiimeng nakumiistun ugpeqat akuziteghllaguftut repall kukriqutkegkiit.
Saghiighayagusimiita pikat, "Ukut akuzillghiit Galilee-ghmiinguut.
Naten ukut qamaglluta akuzillemtestun akuziit nallukngwaaqameggneng?
Whaa whaantutut Parthia-ghmiit, Media-ghmiit, Elam-eghmiit, Mesopotamia-ghmiit, Judea-ghmiit, Cappadocia-ghmiit, Pontus-eghmiit, Asia-ghmiit,
Phrygia-ghmiit, Pamphyllia-ghmiit, Egypt-eghmiit, Libya-ghmiit Cyrene-em tunganganeng pit, Crete-eghmiit, Arabia-ghmiit, whaa whaantutlu Rome-emeng laalightat Jews-et, Gentile-etlu maniguutkayuget Jews-estun. Nagataput akuzillemtestun ungipaghtut Kiyaghneghem apeghiilleghllaganeng."
Qamagtengngwaaghluteng saghiighayagutkiitlu kukriqutkegkiitlu ugpeqat, enkaam ellmeggneng aapqughwaaghutkat, "Saaqat ukut?"
Iwernga ilangita nenglaghyugsaatkumiita pikiit, "Ukut yuget megheghllaguut!"
Peter-llu tawanlenguq apostle-elgutmini. Nekevluni iglagtuluni yuget pikii, "Jew-lgutemni, nagatngwaaqaghtengnga.
Megheghllagunighngaaghpesikut megheghllagunghitukut nutaanqun 9-eklaakanga unaanguluku.
Una whaten aneghtelleq Joel-em uuknaliqutkegkaqaa whaten:
'Kiyaghneq pikaaguq, Kingulighni aghneghni Taghneghagka kayagsaghqaqagka tamaghhaanun yugnun. Enkaam ighnesi, panisi uuknaliqsaghqaagut, nukalpigasi esghaghwaaghyaghqaagut, nanevgasi qavangughyaghqaagut.
Talwa qepghaghtemnun yugnunllu aghnanunllu Taghneghagka kayagsaghqaqagka uuknaliqesqelluki.
Yugnun esghaghtesaghqaqanka sangwaat saghiighanalghiit qilagmillu nunamillu: aakwh, keneq, agepsughllak,
siqiineq mamlegsaghqaq, tanqiq kavighsaghqaq aawestun. Tamaakut kingungitneng megnunapiglleghhii Atanghem nanqigtivigkaa aghneq piyaghqaaguq.
Iwernga aghneq taana kaatestegpenaan, kina alngunak seghevutesqelghii Ataneghmun yugulillengyaghqaaguq.' Tawaten Joel uuknaliqegkaaguq.
"Israel-eghmiini, nagataghtengnga, liisimakegkaghsi Nazareth-eghmii Jesus, uglapiglluku allaaghlluwhaghtighllagaataqaalghii. Kiyaghneghem tawaten pistekaqaa aghtughyaghqaanghilleghmikun elpesinun liitesqelluku ellminun nakmikegkaqutni.
Kiyaghneghem liisimalleghmikun tuunegkaqaa Jesus elpesinun piyukelleghpesistun pisqelluku. Taagken elpesi qaquuraghtestaghsi tamaakunun waakigalngughnun Kiyaghneghem Liilightuusaanun.
Iwernga Kiyaghneghem tuqulleghmeng unguvaghtestekaqaa, itemutkaqaa tuqullghem asighqutellghaneng, talwa tuqullghem nuqneghpagningitkaqaa.
David-em akuzitkegkaqaa Jesus whaten: 'Esghaghaqaqa Ataneq sivumnilluku quunpeng: unisigataanga, enkaangam seghleghmun qapragtesnaanghitunga.
Tamaaken apalluqluku qaamnaka quyaghllaguuq, akuzillghenka quyalleperewaaghmeng ayuqut. Tuquyaghqaaghngaaghma sighimaknaqamken Ataneq,
qayughllak uninnaanghitagken unguvasigka tuqumalghiini, talwa Seghleghqumangilnguum yugusii aghusnaanghitan.
Apeghtuqaqaghpenga kenlengilngughmeng unguvallengelleghqameng, whangamnisimanginalleghpek quyasteghllawaanga.'"
Peter-em nagneghutkii, "Jew-lgutemni, whateghlluwaaq apeghyugaqa sivuneghput David. Liisimakaghput tuqukaaguq, lliivghallu naantulanga liisimakaghput.
Unguvanguluku Kiyaghneghem akeqegkaqaa, 'Ipapestaaq kingunghen ataasiq igleghutiyaghqaaguq yugpeneng.' David-em uuknaliqistengutmineng liisimakegkaqaa Kiyaghneghem akequsaa. Uuknaliqutkegkaqaa Christ-a tuqumalghiininnaanghinniluku talwa yugusii aghunaanghinniluku, unguvaqaaniluku tuqulleghmeng.
Taananguuq Jesus Kiyaghneghem unguvaghtekaa tuqulleghmeng enkaam whangkuta liisimakistenguukut.
Kiyaghneghem nekegtekaqaa Jesus aghenqigneghmikun, tawaten quulvaqaqaa. Akeqelleghmitun Jesus, tuunegkaqaak Agleghnalghiik Taghneghak ellnganun, enkaam Jesus-em whangkunnun tuunaak. Tamaakut saghiighanalghiit esghaqesi, nagaskesi Taghnegham aghtughyaghqaanghillghakun pillghuut.
"David pikaaguq whaten: 'Atanghem pii Atanqa, Aqumi aghenqignemkun kenlanga kayaalqestellemnun anguyagten.' David mayuumangitutmineng qilagmun Jesus-etun, ellmineng akuzitkengngunghituq, akuzitkengngwaa Jesus.
"Ungipaataghllamsi qamagllusi Israel-eghmiini, Kiyaghneghem ipapestaaq nakmikegkaqaa Jesus Atanghulukullu Christ-angulukullu. Taananguuq Jesus qaquuraqaghsi!"
Yuget nagalluku Peter, seghleghyugllakat enkaam Peter-llu apostle-elgutangillu aaptekiit, "Ugpeqaalgutemnni, sanaqesta?"
Peter-em kiimsiqii, "Avuteghqellusi, seghleghqennanighlusi qiivitek Kiyaghneghmun, paaptaayeteklu Aatghakun Jesus Christ-am, seghleghqellesi seghevutellengesqelluki, enkaam Kiyaghneghem tunusakek Agleghnalghiik Taghneghak allgeghtekek.
Ataneq Kiyaghneghput tawaten piyaghqaaguq, qayughllak akequsaqegkaqaak Taghneghagni elpesinun, kinguneghpesinun, kitumunllu alngunak uyavaghpansaghngaan tuqluqaminun."
Peter-em tawatenginaq pigpenaki wata sameng allaaghhiinaghmeng pikii. Kelengasaaqiillu, "Kiyaghneghem aghyuughyaghqaqii seghletun pistet, enkaam ellngistun seghletun pigpenasi luuraq elpesillu aghyuughyaaghiisi."
Taagken ugpeqilghiit ungipaaneng paaptaayekat. Enkaam tawani aghneghmi 3,000 yuuk ilatkaq ugpeqanun.
Ugpeqat iiwleng qerngughutngulghiit liinnaluteng apostle-eneng. Christ-akun anglegutkullghiistun kiyaghtaaghet, neghaqelghiit, yughaghaqelghiit qerngaghmeng.
Apostle-et uglaghngaan allaaghlluwhaghtikaalghiit Kiyaghneghem aghtughyaghqaanghillghakun. Enkaam qamaglluni saghiighayukaalghii, tallughyagutkaqegkangatlu Kiyaghneq.
Ugpeqat qamaglluteng nagneqaalghiit ataasistun, saghyateng atunem atuqluki.
Akikluki nunatengllu saghyatengllu, allgeghtateng manit tuunaqegkangit sameng aklulghiinun.
Aghhutanga tamaghhaan qerngughutaqelghiit Temple-mi. Neghelgutengllaghaqluki ilateng, quyakusiqinaghluki neqeteng upughatusiqaqegkangit.
Kitumun alngunak piniqnighllaget, usuqumanginaghaqegkangatlu Kiyaghneq. Aghhutanga tamaghhaan Atanghem yugulingukangi yuget, enkaam ugpeqat nulamanginaqat.
Taagken Peter-enkuk John-enkuk aglaqak Temple-mun 3-klaagem yughaatellghani.
Taawanguq yuuk piyugigalnguq ima allgenghhaghhaatmineng, aqumluni tungangakun Temple-em iteghvigani atilqelghii, Pinighnalghii Amigllak. Aghhutanga tamaghhaan kinkut kevegtughaqegkangat tawavek naghughtaneng tungsighniighesqelluku manimeng.
Esghaghyamikek Peter-enkuk John-enkuk itelghiik Temple-mun tungsighvikegkakek manimeng.
Qerngaagmek esghaghluku yuuk tawavek, Peter-em pikaa, "Ukavek qiivi whangkutegnun."
Sighimapiglluni tuunaqniluni qiivegkakek.
Peter-em pikaa, "Maniqraggiitngwaaghtunga iwernga sameng tuunaqamken. Aatghakun Jesus Christ-am Nazareth-eghmiim, piyugi!"
Tuguluki aghenqigneghi iiggi nekevesimaluku yugem itegiillu tukughiillu iknaqughtekat,
repall qetgeqaamaghmi nekevegkaq aga piyuginaamaghmi pikaq. Taagken maligllukek iitqaq Temple-mun piyugumaghmi, qetgeqaghaqluni, usuqumaan Kiyaghneq.
Temple-metullghiim esghaqaat piyulghii, usuqilghii Kiyaghneghmeng.
Liisuqegkaat tungsighraghtenguyalghii aqumluni tungangani iteghvigan Temple-em. Saghiighayagutkaat esghaghyamegteggu yuuk piyulghii.
Paninang naallghutkam yugem Peter-enkuk John-enkuk qetngamalukek, yulghutem saghiighayugumaghmeng kanglluqaghtekiit Solomon-em Porch-ngani.
Peter-em esghaghyamiki pikii, "Israel-eghmiini, sangafsi saghiighayugetsi? Sangamta esghapagtuutestekut? Piyugtesneghitaghpung una yuuk aghtughyaghqaanghillemtegnegun, nalighmeng piniitemtegneng. Piyugigalnguum yugem Jesus ugpeqsaqminigu naallghutuq.
Abraham-enkut, Isaac-enkut, Jacob-enkut, sivunemtallu qamaglluteng maniguqiita Kiyaghneghem quulvaghaa Qepghaghteni Jesus. Iwernga elpesi aglaatkaqaghsi Pilate-mun nanqigtesqelluku, ighsakegkaqaghsillu Pilate-em itemusugaqngagu.
Yeghlegi Pilate-mun yugtaghalqaq itemutesqegkaqaghsi ighsakluku Jesus, Seghleghqumangilnguq, Qaatkutngaghllalghii.
Tawaten pilleghpesigun tuqutestekaqaghsi Unguvallghem Allgeghvigpigaa, iwernga Kiyaghneghem unguvaghtestekaqaa tuqulleghmeng. Liisimakngwaaghaghpung, qayughllak esghaqaqaghpung unguvallghan kingunganeng enkaam apeghyaghqaqaghpung.
Esghaqesi una yuuk nekevghalghii sivugpesini, qamagllusi liisimakaghsi piyugigasalghiinguuq ima allgenghhaghhaatmineng. Iknaqughtekaaguq ugpeqluku aatgha taam ataasim Jesus-em Kiyaghneghem unguvaghtekaan tuqulleghmeng. Aa-a, ugpeqillghan Jesus-kun naallghutngwaaghaa, esghaqesi maaten.
"Jew-lgutemni, neghighluku Kiyaghneghem aapqaa uuknaliqistetgun nakmikegkani Christ-a ikfiqluni tuqulleqniluku. Taana uuknaliqellghat apeghiiqaaguq igleghutistekullghiini tuqutestaqngafsigu Jesus, nallukluku Christ-angutanga.
Tamaaken apalluqluku avuteghqellusi, seghleghqennanighlusi qiivitek Kiyaghneghmun. Ugpeqiteggu Ataneq enkaam sangiglleqii seghleghqellesi.
Tawaten pikufsi Atanghem nutaghtaqnaaghii taghneghasi, kayaggneqiglleqaallu Jesus nakmikegkani Christ-anguluku elpesinun.
Iwernga Jesus tagivagilgami qilagmesaghqaaguq kenlanga Kiyaghneghem nutaghtellghanun sangwaa qamaglluku. Tawaten Kiyaghneq akeqikaaguq neghighluku uuknaliqistetgun aaftekamikun ellminun qepghaghtenguluki.
Moses pikaaguq, 'Atanghem Kiyaghneghem uuknaliqista nakmikelleqaa yugpesineng, whanga nakmikelleghmitun uuknaliqistengulunga. Nagatngwaaghnakesi akuzillgha qamaglluku.
Tamaakut naganneghilnguut uuknaliqistemun Kiyaghneghem yuganeng aafluki tuqusaghqaagut.'
"Sangwaa maana atughput kiyaghtellemnni Samuel-em uuknaliqutkegkaqaa. Samuel-em kingunganeng ilangitallu uuknaliqistet uuknaliqutqegkaqiit.
Kingunqiisi uuknaliqistet enkaam Kiyaghneghem aapqii akequsat ellngitgun, elpesinunllu pinguut. Tawateghpigaq Abraham-emllu kingunqiisi. Tamaaken apalluqluku Kiyaghneghem akeqaqngamiki sivunesi Abraham-kun whaten, 'Abraham, kinguneghpegun quyasleqanka qamagtengngwaaghluki nunam yugi,' akequsaq taana elpesinunllu pinguuq.
Enkaangam Kiyaghneghem nakmikegkani Qepghaghteni kayagsuwhaaqaqaa elpesinun. Kayagtekaqaa quyasnalusi qamagllusi tunutestelleghmikun seghleghqumalleghpesineng."
Peter-enkuk John-enkuk paninang ungipaamalukek Solomon-em Porch-ngani, priest-etlu umiilgatlu Temple-em kelengakistengita, Sadducees-etlu tagilaghaatkat.
Piyukumangilkangat apostle-ek apeghtuusaak yugnun Jesus unguvaqaaniluku tuqulleghmeng, taam ipapighqegkanga tuqukat unguvaghyaghqaaniluki unguvalleghmun.
Tamaaken apalluqluku apostle-ek tugulukek anusimingllaqagket. Siingenllu unugnaqegkanga unaaqusitkagket nanqigtegpenakek.
Iwernga tamaana ilanga uglapiglleghhii nagatkaq Peter-enkugneng John-enkugneng ugpeghtuutkaq. Enkaangam yuggiinaat ugpeqat entaqun 5,000-ngughtekat, aghnatlu taghnughhaatlu ugpeqat ilategpenaki.
Unaamingani Jerusalem-emi qerngughutkat Jews-et igleghutistengit, siivanlleghet, apeghtughikayugetlu Liilightuusaneng,
High Priest-a Annas, Caiaphas, John, Alexander, ilangillu high priest-em ilakwaaghi.
Taagken apostle-ek tagiteslukek aaptekagket, "Kitum aghtughyaghqaanghillghakun yuuk piyugtesagutestegnegu? Kitum aatgha atuqluku tawaten pistek?"
Peter-em kiimsiqii Agleghnalghiim Taghnegham aghtughyaghqaanghillghakun, "Igleghutistenillu siivanlleghnillu,
aaptaghpesikung aneghneghtillemtegneng, naten naallghusimatanga piyugigalnguq yuuk.
Enkaangam liigikesugamsi qamagllusi, ilangillu Israel-eghmiit qamaglluki naten una yuuk naallghutkaatanga. Naallghutkaaguq Aatghakun Jesus Christ-am Nazareth-eghmiim. Ellngan aghtughyaghqaanghillghan naallghutkaqaa, elpesi qaquuraqaghpesi, Kiyaghneghem unguvaghtestekaan tuqulleghmeng. Enkaam una yuuk piyugigasalghii whaa maaten nekevghaaq sivugpesini.
Jesus-nguuq ukut Akuzitet Igaqegkat pikaat, 'Uyghak ighsakegkaghsi elpesi mangteghangllaghteni, piyalghiimi megnunalleghpigaaftuq uyghak.'
Enkaam Kiyaghneghem kayagtekaqaa nunamun, ellnginaghhaaguq yugulighiyaghqaq. Alla naten yuuk yugulillengnaanghituq iwerngaqun aataghakun Jesus-em."
Jews-et agghistengita saghiighayagutkagket Peter-enkuk John-enkuk tetunghitellghegkeneng, qayughllak liisimakegkegket igaghyaamangilnguuk. Liigiksaqmegtekek Jesus-metkaatmegneng tawaten akuzinguftuk.
Enkaam aaghtiiraaghpagningitkagket, qayughllak esghaqaat yuuk naallghutngwaaghluni nekevghalghii Peter-enkugni John-enkugni.
Agghivigmeng agghistet aanestekiit Peter-enkut John-enkut naallghutkaqlu yuuk, enkaam ellngit agghitnginaamaghmeng pikat.
Aapqughaaghutkat ellmeggneng, "Naten pinaqestekek yugek? Seghleghhalek ipanguninaqaghput allaaghlluwhaghtillghak, qayughllak Jerusalem-eghmiit qamaglluteng liisimakaat.
Taawanginaq ineghsaqumtekek allallu akuzitkefqaan Jesus pisqelluku kitumun alngunak wata kinkut alngunak nagaqughnayukatgu."
Enkaam iteghteslukek ineghtengngwaaqagket, "Allamengllu akuzitkefqaan, apeghtuusaqefqaan Jesus pinakesek."
Iwernga Peter-enkuk John-enkuk kiimsiqiit, "Qaatkellamsii Kiyaghneq avelghaghluku? Naliq efqughnaghta Kiyaghneghmi? Ataasiighteki umyugasi.
Whangkutung akuzitkenneghmeng taaqnaanghitaghpung esghaqaghpungllu nagaquqaghpungllu."
Agghistet aghyuughpagningitkagket, qayughllak qamaglluteng yuget usuqegkangat Kiyaghneq allaaghlluwhaghtilleghmun. Enkaam temngi alingsequlukek aanestekagket.
Taana yuuk 40 ayumiqulleq siipngaan uksughtutkalghii, piyugpagningisalghii iwernga maaten naallghullghii.
Peter-enkuk John-enkuk aanesistek aglaqak ugpeqaalgutmegnun. Ungipaqak chief priest-etlu siivanlleghetlu pillghitneng.
Nagallukek ataasiighlluteng yughaqat Kiyaghneghmun, "Ataneq, ulimakaqaten qilak, nuna, meq, sangwaallu alngunak taakunilnguq, igleghutngwaatenllu qamaglluki.
Ayumirugllak Agleghnalghiignekun Taghneghagnekun akuzikaaguten sivunemteggun David-kun qepghaghtegpegun whaten, 'Sangan Gentile-et temngi sakrituteghllagtatkek Atanghenkuk Christ-akullghiik, sanganllu yuget seghletun piyupigtatkek pipagningiteghngaaghmegtekek?
Nunam umiilgillu igleghutistetlu qerngughulluteng yataaghqutut pilluwaghnalukek Atanghenkuk Christ-akullghiik!'
"Ipapestaaq maani Jerusalem-emi tawaten pikaagut. Herod-enkuk Pontius Pilate-enkuk ilatkaaguk Gentile-enunllu Israel-eghmiinunllu kipullginaaghnaluku, Jesus Seghleghqumangilnguq Qepghaghten, nakmikegkan Christ-anguluku.
Ataneq liisimakngwaaqenllu yataaghqegkaqegkenllu tawaten pilleghqaa enkaam tawaten pikaagut.
Nagataqaten maaten whaa alingsiqukanginkut ikfiqesleqniluta. Ataneq, iknaqughsaqaghtikut enkaam tetugpenaamta ungipaalta ungipaghpeneng,
whangkutgun naallghutiki qinuyuget, allaaghlluwhaghtistikutlu aatghakun Jesus-em, Seghleghqumangilngughqun Qepghaghtegpegun."
Yughaneghmeng taaqaqutlu qerngughutfigat mangteghaq ufsugutkaq. Agleghnalghiim Taghnegham imiqii qamaglluki, enkaam tetugpenateng ungipaghyagutkat Kiyaghneghem ungipaaneng.
Apostle-et aghtughyaghqaanghillelighllagluteng ungipaqegkaat Ataneq Jesus unguvaqaaniluku tuqulleghmeng. Kiyaghneghem quyasteghllagukangillu qamaglluki ugpeqat. Ugpeqat ataasistun lliiqat ilumegteggunllu unguvasimegteggunllu. Enkaam kina alngunak pingigalnguq saghyateng ellnginaghmeggnun pikniluki, atunem atuqaqegkangit.
Nunalget, mangteghalget akikneghmegteki nunatengllu mangteghatengllu, allgeghtateng manit apostle-enun tuunaqegkangit. Enkaam ugpeqat sameng aklunghata manilitaqegkangit, tawaten kina alngunak aklumangilnguq.
Joseph tawanlenguq, Cyprus-eghmii, Levi-em kingungha, ellnganllu akikluku nunani tuunegkaa allgeghtani apostle-enun. Apostle-et atiqaat Barnabas-meng whaten pisimeng, "Kayemesta."
Taawanguq yuuk aatgha Ananias, nulighha Sapphira. Akikegkaa nalighnegha nunami.
Nuliighmi liisimanghani aksaqegkaa ilanga manim ellminun pinguluku. Taana siipneni tuunegkaa apostle-enun sumeghmini qamaglluku tuuniluku pisqelluku.
Yeghlegi Peter-em aaptekaa, "Sangan qaatkesigu Tughneghaam nanghiiqullgha iqlengiqesqelluten Agleghnalghiignun Taghneghagnun aksaqelleghpegun ilanga manim?
Sangan tawaten sumeghtaghaamazin? Yugnun iqlengiqenghituten, Kiyaghneghmun iqlengiquten. Akikellghilluku nunan elpek piksaghan, enkaam akikaqngavgu maningallu taana piyukelleghpetun piyaghqaqsaghan."
Legan Ananias-em Peter nagalluku uullghaghlluni tuqukaq. Nukalpigat iteghluteng qiipaghakun iimgulluku yugusii aanulluku lliifqaat. Ungipaq Ananias-em iqlengiqellghallu tuqullghallu mingitkaq, enkaam nagaquutkat alingruughuteghllakat.
Pingayut aflut atughluki Ananias-em tuqullghaneng, nulighha iitqaq nallukluku ugini samatanga.
Peter-em aaptekaa, "Tawaten akitutkaan akikestegneguu nunayek?" Sapphira-m kiimsiqaa, "Aa-a."
Peter-em aaplaataqaa, "Sangaftek ugikullghiigni sumeghtaghaamastek nanghiiqunalukek Atanghem Taghneghakek? Yuget lliivghikat ugigpeneng qakma manughametut. Elpeklu tawaten pilleqaaten."
Tawanighlluggiinaq ellngallu uullghaghlluni tuqukaq. Nukalpigat iteghyalghiimeng Sapphira-llu taawa tuqumalghii, enkaam aanulluku ugingan saaghwakun lliifqaat.
Qamagtengngwaaghluteng ugpeqat, qamagllutengllu nagaquullghiit Ananias-enkuk Sapphira-nkuk tuqullghegkeneng alingruughuteghllakat.
Yulghutet qungangitni apostle-et allaaghlluwhaghtighllagumanginaqat. Qamaglluteng ugpeqatlu apostle-etlu qerngughutaqelghiit Temple-em manughaani aatqelghiimi, Solomon-em Porch-ngani.
Iwernga yuget ugpeqillghilnguut Jesus-meng ilasigalnguut ugpeqanun qayughllak alingekanighaqelghiit, naqam pinighniiqegkangit.
Iwernga uglapiglleghiit yugetlu aghnatlu ugpeqngukangat Ataneq Jesus, enkaam ugpeqat nulamanginaqat.
Apostle-et allaaghlluwhaghtillghit apalluqluki kinkut alngunak qinuyugtiiteng allighiitgun tagilluki tumetgun lliiqegkangit. Tawaten pikiit qayughllak Peter-em naghughtekaki luuraq taghneghangutellghan naallghunnayukaki qinuyulghiit.
Enkaam Jerusalem-emun qantaghanlengughneng nunaneng tagilaghaatkaq yulghun Jerusalem-emun. Qinuyugtiitengllu tamaakutlu tughneghalget ilumegteggun tagitkiit apostle-enun, enkaam qamaglluteng tagitkiit naallghuquutkat.
High priest-enkut ilakullghiit Sadducees-et aqinatkat apostle-neng
enkaam tugusluki kanaghtestekiit anusimingllaghvigmun.
Iwernga unugyan yaqulgan Atanghem qelpeghtekii anusimingllaghvigem amigi. Enkaam aanulluki apostle-et pikii,
"Aglaghlusi Temple-mun, qamaglluku apeghteggu una nutaghaq kiyaghtaalleq Jesus Christ-akun ayuqelghii."
Apostle-et qaatkegkaat yaqulek. Aghtaghaghaqaallu iteghluteng Temple-mun apeghtughikat. High priest-enkut ilakullghiit qerngughtekiit Jews-et siivanlleghitlu qamagllukillu agghistet, agghitkennaluki apostle-et. Taagken anusimingllaghvigem umiilwaaghitnun aqfastekiit apostle-et.
Iwernga umiilwaaghet anusimingllaghvigmun kaasalghiimeng apostle-et aviiteftut. Enkaam agghistenun aglaghluteng ungipaatkiit,
"Anusimingllaghvigmun kaasalghiikut amiget maghqaqughwaaghngaftut, kelengakistetlu amignituteftut naqam iteghyalghiikut paaghqiteftuq!"
Temple-em kelengakistengita umiilgatlu, chief priest-etlu ungipaasisteng kukriqutkegkiit samatangi apostle-et.
Taagken kitum iteghluni pikii, "Taakut yuget anusimingllaqaqsaqesi inga Temple-mi apeghtughiiqut."
Kelengakistet umiilkullghiit aqfakiit apostle-et. Seghletun pimangilkangit, qayughllak alingelghiit yugneng Temple-melngughneng tuqunnayukangisteng milughpagaataghhiinaq.
Tagilluki itghutkiit agghistenun enkaam high priest-em pikii apostle-et,
"Ineghtengngwaaqaqsaghamsi allamengllu apeghtughifqaafsi Aatghakun Jesus-em pisqellusi, iwernga qaatkumangitaghpesikut! Yeghlegi allulluteng Jerusalem-eghmiit liitaat apeghtuusaghsi, whangkutallu avutngusnaqutkaghpekut Jesus-em tuqullghanun."
Peter-em kiimsiitkii apostle-et, "Qaatkesaghqaqaghput Kiyaghneq avelghaghluki yuget.
Qaquuraghluku tuqutestekaqaghsi Jesus, iwernga Kiyaghneghem, sivunemta maniguqiita unguvaghtestekaqaa tuqulleghmeng.
Enkaangam quulvaghnaluku Jesus aghenqigneghmikun nekegtekaqaa Igleghutistengulukullu Yugulighistengulukullu. Tawaten pikaqaa Israel-eghmiit avuteghqesaghqaaghtesqelluki seghleghqennaniisqelluki, qiivesqelluki Kiyaghneghmun, seghevunnalukillu seghleghqellghitneng.
Whangkuta ungipaghtenguukut tamaakunun pilleghnun, maligulluta Agleghnalghiignun Taghneghagnun Kiyaghneghem tuunegkagkenun tamaakunun qaatkullghiinun ellminun."
Agghistet sakritutkaalghiit Peter-em kiimsighyisteng tawaten, repall tuqusukaqegkangit apostle-et.
Iwernga ataasiq agghista nekevegkaq akuzinaluni. Gamaliel-nguftuq, Pharisee, apeghtughistengat Jews-et Liilightuusiita, elngaatall kitum alngunak qaatkumtaagha. Kelengakistenun aanutaghtesqegkii apostle-et.
Taagken agghistelgutni pikii, "Israel-eghmiilgutemni, piraamsilluki taakut yuget piteki.
Neqamikenghistegguu qavnganghhaq Theudas pikaalghii igleghutesteghllaguniluni. Enkaam 400 yuuk maligsaaghikaq ellnganeng. Iwernga Theudas tuqusatgu maligsaaghtengi qimaguutkat, talwa kitum alngunak allamengllu akuzitkesugumangilkangat.
Taakwaningani Judas-llu Galilee-ghmii, qerngughtikaq yugkameng kavema kestistiiqngan yugem uglaghtalanganeng. Iwernga ellngallu tuqutaqngatgu yugi mingitkaagut.
Enkaam whaa sumemni itagnaghnayaghtukut safqiita qakemkut yuget piyaqumteki. Ellmeggneng pingukumeng tawaten pillghat satngunanighllequq.
Iwernga Kiyaghneghem pilqegkagu aghuliighhnaanghitasi, kipullginaaghlleqaghsillu Kiyaghneq." Enkaam agghistet qaatkegkaat Gamaliel.
Taagken kelengakistenun itghutesluki apostle-et kagsagmigtestekiit. Ineghtengngwaaqiitlu ungipaqnaniisqelluku Jesus. Apeghiighyamegteki aanestekiit.
Apostle-et aanesisteng quyaghllakat, qayughllak Kiyaghneghem kayngusaghaatestekaqegkangi Jesus apalluqluku.
Aghhutanga tamaghhaan Temple-millu kinkunillu ungipaqaqegkangat, apeghtuusaqaqegkangat Jesus, Christ-anguniluku Kiyaghneghem nakmikegkaa.
Tamaani aghneghni ugpeqat nulanguluki Greek-stun akuzikayuget Jews-et seghleghyukat, Hebrew-stun akuzikayugneng Jews-eneng, qayughllak ugingighaghtiiteng aklukegkiitneng tuunlaaghigalkangit. Enkaam yiillgikiit, "Aghhutanga tamaghhaan uyegtistet palasqughhaan tuunaqiit whangkuta ugingighaput."
Tamaaken apalluqluku qula maalghuk siipneqluku apostle-et, qerngughlluki ugpeqat pikiit, "Anaggullequkut pegtekumteggu ungipaqilleghput Kiyaghneghem akuzitanganeng uyegtistengughhnaluta.
Ugpeqaalgutemnni, tamaaken apalluqluku nakmikiteki maaghraghvinlek yuuk pinilghii, Agleghnalghiigneng Taghneghagneng imighngalghiit, peghqinelghiit, uyegtistengllaghlleqaput.
Tawaten pikumta whangkuta apostle-eni yughaamanginaghllequkut, ungipaqimanginaghllequkut Kiyaghneghem ungipaaneng."
Ugpeqat efquqegkiit apostle-et agghillghit. Enkaam nakmikegkaat Stephen, elngaatall ugpeqingaghllak Kiyaghneghmeng, imighngalghiillu Agleghnalghiigneng Taghneghagneng. Nakmikegkiitlu Philip-enkut, Prochorus-enkut, Nicanor-enkut, Timon-enkut, Parmenas-enkut, Nicolaus-llu Gentile-a Antioch-eghmii Jews-estun maniguusagutkaq.
Taakut yuget tagitkiit apostle-enun yughaatkesqelluki, naasqwitgun saafluki yughaatkegkiit.
Kiyaghneghem ungipii mingisimanginaqiit. Enkaam nulakaalghiit ugpeqat Jerusalem-emi, priest-elghutetlu ilalghutngit ugpeghtuutkat maligulluteng.
Stephen kayusillelegllagutminengllu aghtughyaghqaanghillelegllagutminengllu Agleghnalghiigneng Taghneghagneng allaaghlluwhaghtighllagaataqaq.
Taagken ilangita Jews-et, Cyrene-eghmiinguyalghiitlu, Alexandria-ghmiinguyalghiitlu aaghtiiraaghyaghtuqaat Stephen. Taakut yuget synagogue-ngita aatqeftaa, "Itemutkat Qepghaghtelaaghet." Yuget Cilicia-ghmiinguyalghiitlu, Asia-ghmiinguyalghiitlu ilatkat taakunun.
Iwernga Stephen, Agleghnalghiim Taghnegham peghqinepiglluku akuzistekaa repall kiimsighpagningitkaat.
Tamaaken apalluqluku ilangi yuget aksaqluku akileghtuqiit iqlengiqutkesqelluku Stephen whaten, "Nagatkaqaghput seghlequuqek Moses-enkuk Kiyaghneghenkuk."
Siivanlleghetlu, apeghtughikayugetlu Liilightuusaneng, ilangillu yuget nagalluteng iqlengiqellghitneng sakritutkat. Taagken aaghtiiraaghulluteng aglaatkaat Stephen agghistenun.
Taam kingunganeng yuget tagitkiit agghistenun iqlengiqutkesqelluku Stephen. Pikat, "Stephen-em quunpeng seghletun akuzitkaqaa Temple-a, Liilightuusatlu Moses-em tuunegkii whangkunnun.
Nagatkaqaghputlu pilghii Jesus-emnguq Nazareth-eghmiim naafqelleqaa Temple-a, allangughlleqaallunguq kiyaghtaalleghput Moses-em apeghtuutkaa whangkunnun."
Qamaglluteng tawanlenguut esghaqaat Stephen-em gginaa kuukgullghii yaqulgem gginaatun.
Taagken high priest-em aaptekaa Stephen, "Ipa tawaten akuzikaaziin ukut avutkistegpek apellghistun?"
Stephen-em kiimsiqaa, "Anglegutemnillu, siivanlleghnillu, nagataghtengnga ungipamsugunnaqamsi! Sivuneghput Abraham salin Mesopotamia-melluku, nuugtellghilluku Haran-mun, Nighughqengngalghiim Kiyaghneghem aliighvikluku
pikaa, 'Unitigu allgeghvigen nuna, ilakwaaghtenllu, aghulaqi maghyaghqughnaaghamken.'
Enkaam Abraham aghulaqegkaq Chaldea-meng, nuugtekaq Haran-mun. Atanga tuquyan, Kiyaghneghem maghyaghquqaa Abraham nunamun maaten kiyaghfigpesinun.
Tagisuwhaaghaqngamigu natengiighhaq nunalisimangitaa ellnganun pikaghqameng. Iwernga talwa salin avaqutiilluku Kiyaghneghem akequsaqegkaqaa una nuna ellnganunllu kingunghanunllu.
Kiyaghneghem whatenllu pikaqaa, 'Kinguneghten aghulaqsaghqaagut nunakenghilkemeggnun enkaam nunataallequt. Tamaani qepghaghtelaaghuyaghqaagutlu amyuqetaatkesighllagyaghqaagutlu 400 ayumiqullelghutni.
Iwernga aghyuughlleqanka qepghaghtelaaghughtestilghiit. Kingunganeng aghyuughilleghma kinguneghten tagillequt nunamun akequsaqegkamnun, tamaani manigughlleqaatnga.' Tawaten Kiyaghneq pikaaguq.
Taagken Kiyaghneq akequsangllaqaq Abraham-emun nalluniighutkesqelluku circumcise-elleq. Enkaam Abraham circumcise-ekaq. Ighnengyami Isaac-meng pingayuneng inglulek aghneq atughyagu circumcise-ekaa ellngallu. Tawateghpigaq Isaac-em circumcise-ekaa ighneni Jacob. Jacob-em circumcise-elaqii qula maalghuk siipneqluku ighneni. Taakut piinliisiqii ramkengan Israel-em.
"Anglilaghaalluteng Jacob-em ighneghita aqinakepigtekaat anglegutseng Joseph, enkaam akikegkaat Egypt-eghmiinun qepghaghtelaaghuluku. Iwernga Kiyaghneghem nayuqegkaa,
seghleliinghani kayusighaqegkanga. Kiyaghneghem peghqinellelitkaa enkaam Pharaoh-m umiilgan Egypt-em, efquqluku umiilgataghaaghtestekaa Egypt-mun, igleghutistengllaqaallu mangteghaminunllu, qepghaghteminunllu.
Taagken neqangisagllakaq Egypt-millu, Canaan-millu, elngaatall uglaq iyatiquteghllakaq. Sivuneputlu neqangisagllakat.
Jacob-em nagaqughyamiki Egypt-eghmiit grain-meng kagpagllagumaniluki, ighneni pikengyaghtiisqegkii.
Tuunglighhaani alla piyata, Joseph-em anengani ungipaatkii ellngitnun uyughaqniluni. Enkaam umiilgem Pharaoh-m anglegutkututangi liigikegkii.
Taagken Joseph-em lipeghsaqaa atani Jacob, nengllugutelghutangillu nuugtesqelluki Egypt-mun. Qamaglluteng 75-nguftut.
Enkaam Jacob-enkut nuugtekat. Tamaani Jacob tuqukaq, kingunganeng tagtalmi taakwani ilangillu sivuneput tuqulaghaatkat.
Taakwaningani neghqwaaghit aglaalluki Shechem-emun, llivenqigtekiit nunakun Abraham-em tukfiqaakun Hamor-em kingunghaneng.
"Kiyaghneghem Abraham-emun akequsaa piyaghtungestaghaquqlu, sivuneput nulaghllakat Egypt-mi.
Taagken Egypt nutaghameng umiilengegkaq, taam umiilgem nallukngwaaqanga Joseph.
Sivunemta nulaghllallghit apalluqluki umiilgem peghqiniqulluki ikfiqestekii sivuneput, talwa taghnughhaghhiit aanutestaqluki pikii tuqusqelluki.
Tawaten kiyaghsimaluki Moses allgeqaq, yuukegtepiglleghii taghnughhaq. Angayuqagkenka nemegni iighaghtumeng aflengakegkaak pingayut tanqit.
Iighaghtughpagningiisamegnegu aanutkaak. Umiilgem panigan naalkelluku allughqiluku, anglistekaa ighneqelghiistun.
Egypt-eghmiit apeghtuqaat liitkameggneng. Enkaam Moses peghqinghughighllagyalghiimi akuzillguughqaaghllakaq, aghtiigalnguqlu sameng tamaghhaaneng.
"Moses 40 uksughtutkalighyami Israel-eghmiilgutni esghaghyugluki esghaghyaghtuqii.
Tawani esghaqaa Egypt-eghmiim amyuutkegkanga Israel-eghmii. Enkaam Moses-em Israel-eghmii igughluku tuqutkaa Egypt-eghmii.
Tawani sumeghtaghaqaayalghii Israel-eghmiilgutminun liigikelleqniluku Kiyaghneghmun kayagtelleni ellngitnun aghulaqutistenguluku Egypt-meng. Iwernga liigikumangilkangat.
Unaamingani esghaqakek Israel-eghmiik pillugullghiik. Akuzinnaqutkegkaqsaqek, 'Pillugutegpenatek yulgutkututek.'
Yeghlegi amyuqetiqelghiim yugem ayagaghlluku Moses pikaa, 'Kitum igleghutistengllaghtaten, nanqigtistengllaghtatenllu whangkunnun?
Whangallu tuqusugsingaa ighivgaq tuqutelleghpetun Egypt-eghmii?'
Yugem tawaten piyatni Moses qimakaq Midian-mun, tamaani allaneghtaakaq. Qenwat nulightughluni ighnengegkaq maalghugegneng.
"Moses, 40 ayumiqulleq Midian-metutkelluku kilgaanun aghulaqegkaq Mount Sinai-em uvitanganun. Tawani esghaqaa yaqulek kumaghulghiimi uqfillegami.
Allaaghlluwhaghyagutkaqegkanga. Kenqigtengngwaaghnaluku takukaa, kaasaghtughaqaallu Atanghem pikaa,
'Kiyaghneghuunga, sivuneghpek Abraham-enkut Isaac-enkut Jacob-enkut Kiyaghneqaatnga.' Moses alingruuqaq repall ungelegtekaq talwa esghaghyugumangitkaa.
Atanghem pikaa, 'Kaamgegken mataghtikek qayughllak whanga apalluqlunga agleghnalghiinguuq nekevghavigen.
Esghapaganka yugenka amyuutkegkangit Egypt-mi, nagatanka ngilleglleghhiit. Ukigtunga yugulinaluki Egypt-eghmiineng. Enkaam whaa kayaggnaqamken Egypt-mun.'
"Taananguuq Moses Israel-eghmiit ighsakaqngamegteggu pikaat, 'Kitum igleghutistengllaghtatenllu nanqigtistengllaghtatenllu whangkunnun?' Iwernga ellnganguuq Kiyaghneghem uteghnightestekaa Egypt-mun igleghutistengulukullu yugulighistengulukullu ellngitnun. Tawaten Kiyaghneghem pikaqaa yaqulegkun kumaghulghiimi uqfillegami.
Moses allaaghluwhaghtighllagaataghluni Egypt-mi, aghulaqutkaqii sivuneput Egypt-meng. Wata allaaghlluwhaghtiighaataqaaguq Red Sea-millu, igleghalleghmeggnillu kilgaani maghyaghqughaqngamiki 40 ayumiqulleghni.
Taananguuq Moses Israel-eghmiinun whaten pikaq, 'Kiyaghneghem uuknaliqista nakmikelleqaa yugpesineng whanga nakmikelleghmitun uuknaliqistengulunga.'
Taananguuq Moses sivunemnnitkaq qerngughutaqngata kilgaani Mount Sinai-em tungangangi. Tawani naayghami yaqulgem aleghqughyatni tugukii Kiyaghneghem Liilightuusii apeghtuusat naten kiyaghtelleghqameng. Taagken aapqii taakut sivunemnnun enkaam ellngita nagneghtekaqiit whangkunnun.
"Iwernga sivunemta Moses qaatkesugumangitaatlu, igleghutisteksugumangitaatlu, yeghlegi uteghsukaagut Egypt-mun.
Enkaam Moses-em anengaa Aaron pikaat, 'Kiyaghnengllaghteghqut maghyaghqiisqelluta. Nallukaghput Moses samatanga, legan aghulaqulluta Egypt-meng unitiinkut.'
Enkaam kiyaghnengllaqat kaawaghaghsugnilngughmeng, aghqerraaqaatlu. Neqenghaghqegkatlu quulvaghnaluku ulimaaghteng.
"Tawaten piyata Kiyaghneghem tunutkiillu, pegtekiillu elngaatall maniguutesqelluki siqineghmun, tanqimun, ighaleqetaaghnunllu. Ataneq whaten pikaaguq uuknaliqistet igaqellghitni, 'Israel-eghmiini, 40 ayumiqulleghni igleghangulusi kilgaani aghqerraaghumangitaghpesinga tuqutiineghpesini teghikusameng.
Yeghlegi kelqutaaqegkaqasi tiintat manigughviguluki kiyaghnengllaqamun Moloch-mun, kelqutaaqegkaqaghsillu ighaleqetaangllaqaq maniguusiiluku Rephan-mun. Tamaaken apalluqluku anguyagpesinun aghulaqutesleqamsi naghughlluku Babylon.'"
Stephen paninang akuzikaq, "Sivuneput kilgaanilluki Kiyaghneghem tiintanglliisqegkii amimeng manigughviguluki ellminun. Ulimakaqiit tawatengwaaq Kiyaghneghem apeghtuutellghatun Moses-mun. Kelqutaaqegkiit taakut tiintat neqanguusiiluki Kiyaghneghem nayuutngallghanun.
Taakwaningani Moses tuquyan Kiyaghneghem nakmikegkaa Joshua igleghutistekesqelluku sivunemnnun. Joshua-m maghyaghqughyisteng nunamun Kiyaghneghem akequsaqegkaanun taakut tiintat kelqegkiit. Takukameggnun nunamun kaasalghiimeng yulguftuq. Iwernga Kiyaghneghem sivunemnnun ighlleghtestekii yugi, enkaam sivuneput nelikat taaggun nunakun. Tamaani nagneghutkiit taakut tiintat maniguutfiguluki Kiyaghneghmun kenlanga umiileliitelleghmeggnun David.
David-em kiyaghtaallgha elngaatall efqughnapigtekaalghii Kiyaghneghmi. Enkaam David-em aaptekaqsaqanga whaten, 'Kiyaghnegha Jacob-em, mangteghangllaghlakaan?' Iwernga Kiyaghneghem pisimangilkanga,
yeghlegi David-em ighneghan Solomon-em mangteghangllaqaa Kiyaghneq.
"Iwernga Kiyaghneghllak kiyaghsigatuq mangteghani yuget ulimaaghitni. Whaten Ataneq pikaaguq uuknaliqistem igaqellghani,
'Qilak aqumutaqaqa, nunallu itegaghiitaqaqa. Sangan mangteghangllaghnaqestengnga? Meghnalivigitaangunghitunga.
Ulimaaqenghiisikuun sangwaa qamatengngwaaghluku?'"
Stephen-em nagneghutkii, "Pineghllugllagni elpesi, qaatkesugigataghsi, ugpeqsugigataghsi Kiyaghneq. Kiyaghneghem ungipii nagasugigatasi, ighsakeraaghaqagsillu Agleghnalghiik Taghneghak sivuneghpesistungwaaq.
Qamaglluki Kiyaghneghem uuknaliqistengi sivuneghpesi amyuutkegkaqiit. Tuququqaqiit uuknaliqistet uuknaliqutkesatgu Seghleghqumangilnguq tagiyaghqaaningatgu. Enkaam kaasan, uveghpagulluku tuqutkaqaghsi.
Elpesinguusi Kiyaghneghem yaqulegteggun tuunegkii Liilightuusaneng, qaatkumangitasi."
Agghistet nagalluku Stephen sakrituteghllakat repall ggiistaghaatkaat.
Iwernga Stephen, imighngalghii Agleghnalghiigneng Taghneghagneng, sivugsalghiimi qilagmun esghaqaa Kiyaghneghem nighughqellgha, Jesus-llu nekevghalghii Kiyaghneghem aghenqigneghani.
Pikii, "Esghaqaghtegguqun! Esghaghaqa qilak qelpelghii, Ighneghallu Yugem nekevghalghii Kiyaghneghem aghenqigneghani!"
Agghistet siguteteng saapluki iiggmeggneng, araghaataasimaghmeng qamaglluteng sughukaat Stephen.
Siingvagaatameng aghulaqutkaat Jerusalem-emeng, tuqunnaluku milughpagaataghhiinaq. Taagken Stephen-em avutkistengita qaasliteng mataghlluki nukalpigam Saul-em saaghwakun lliluki milughpagaataghyuggaaqaat. Tamaakutlu ilangita milughpagaataqaat.
Whaa uyghagem tekiqaghvikngatni Stephen yughaqaq, "Ataneq Jesus, taghneghagka tuguklighqek."
Segesqughlluni iglagtupiglluni pikaq, "Ataneq, seghevutiki whaken seghleghqellghitneng." Tawaten piluni tuqukaq.
Saul-em itagnaqegkaa Stephen-em tuqutellgha. Yuget piniqingalghiit Kiyaghneghmeng lliifqaat Stephen qiyakeghllagumaan. Taagken aghneghmeng kenlanga amyuutkeghllagyagutkiit ugpeqat Jerusalem-emelnguut. Saul-em elngaatall amyuutkegkii ugpeqat naangesqelluki. Iitghaqluni nengitnun qamughsiighmeng aanuquqii aghnatlu, yugetlu anusimingllaghtesqughnaluki. Qamagtengngwaaghluteng ugpeqat, pelleghmun qimaguutkat nunanun Judea-melngughnunllu, Samaria-melngughnunllu, apostle-nginaghhaat qimagumangilnguut.
Tamaakut ugpeqat qimaguutkat tamanganun ungipaqikat Pinilghiineng Ungipaneng naansaghngaaghmeng.
Philip Samaria-lluni ungipaqegkaa Christ-a, allaaghlluwhaghtighllagaataqaqlu.
Enkaam yuget nagatngwaaqaqegkangat esghapagluki allaaghlluwhaghtillghi.
Uglapiglleghhiineng yugneng aanesquqii tughneghaat akilghuungitgun. Tamaakutlu piyugigalnguut, uniiqatlu naallghuquqii.
Enkaangam Samaria-ghmiit elngaatall quyaghllakat.
Samaria-minguq taawa alignalghii yuuk, aatgha Simon. Salin Philip kaatellghilluku alignaghtaalleghmikun saghiighayugtaqegkangi yuget, qukaayugtaqelghiillu aghtiiganniluni.
Enkaam qamaglluteng tamaanlenguut, pingwaaghllagneng, ukavanlleghpigaghnun nagasukestaghluku ayuqegkangat. Pikaat, "Una yuuk aghtughyaghqaanghillengeghllakaaguq Kiyaghneghmeng."
Yuget nagasupiglluku ayuqegkangat, qayughllak qavngarugllaggaaneng allaaghlluwhaghyugtekayugukangi alignaghtaalleghmikun.
Iwernga Philip-em ungipaqsaki Pinilghiit Ungipat Kiyaghneghem Ataneghpagullghaneng ayuqelghiit, Aatghanengllu Jesus Christ-am ugpeqegkiit ungipii. Tamaakut yugetlu, aghnatlu ugpeqilghiit paaptaayekat.
Talwa Simon-emllu ugpeqegkii. Enkaam paaptaayelleghmi kingunganeng maligsaaqaa Philip. Esghapagluku Philip allaaghhiinaghneng allaaghlluwhaghtiighaatalghii saghiighayukaq.
Apostle-et Jerusalem-emelnguut nagaqughluki Samaria-ghmiit ugpeghniluki Kiyaghneghem Ungipaaneng, kayagtekagket Peter-enkuk John-enkuk ellngitnun.
Samaria-ghmiit ugpeqiit paaptaayekat Aatghinaghhaakun Atanghem Jesus-em, naqam salin nalighhiiniita allgeghsigalkegket Agleghnalghiik Taghneghak. Peter-enkuk John-enkuk Samaria-mun kaallutek aglaqak ugpeqanun. Taagken saaftaqluki yughaatkaataqiik, enkaam Agleghnalghiik Taghneghak allgeghtekagket.
Simon-em esghapakakek apostle-ek, saafneghmegneki ugpeqat allgeghutaqelghiit Agleghnalghiigneng Taghneghagneng.
Enkaam apostle-ek pikakek, "Tukfighiighllanga aghtughyaghqaanghilleghmeng whangallu saaftekumki yuget allgeghutesqelluki Agleghnalghiigneng Taghneghagneng."
Iwernga Peter-em pikaa, "Yeqay Kiyaghneghem naafqelliten manituumaghpek. Sumeghpenii-i Kiyaghneghem tunusaa tukfighlleqniluku pizigu?
Qepghalgusighinaanghituten, qayughllak sumeghtaghallghen anaggutngaaq Kiyaghneghem esghaamallghani.
Avuteghqelluten seghleghqusiqnanighhungam taana seghlepestaaq piyukellghen. Enkaam yughaa Ataneghmun luuraq seghevunnayukagu taana seghlepestaaq seghleghqellghen.
Taawa liigikamken aqinallelegllaguutenllu asighqengngaatenllu seghleghqelleghpeneng."
Simon-em pikakek, "Yughaatkaghtegnenga Ataneghmun tawaten pilleghpesistun pifqaama pisqellunga."
Taagken Peter-enkuk John-enkuk tistemunilutek, ungipaqilutek Atanghem ungipaaneng aghulaqegkak Jerusalem-emun. Samaria-mi igleghangulutek, nenun kaanneghmegni Pinilghiineng Ungipaneng ungipaghaqelghiik.
Taagken yaqulgan Atanghem pikaa Philip, "Yataaghqelluten ikevaam tunganganilengughnun tumenun aglaa paaghqillghanilngughnun, Jerusalem-emeng Gaza-mun ayuqelghiinun."
Enkaam yataaghqelluni aghulaqegkaq. Taakwani tumangani esghaqaa Ethiopia-ghmii eunuch, Ethiopia-m Queen-ngan Candace-em, manimeng aflengakistenga. Jerusalem-emeng uteghnighaqeftuq neminun maniguusaghtughluni Kiyaghneghmun. Chariot-mikun igleghutkelluku atightughaqeftii uuknaliqestem Isaiah-m igaqegkii.
Agleghnalghiim Taghnegham pikaa Philip, "Chariot-ngan saaghwanun aglaghluten maligsaaghhu."
Enkaam malighqaghluku nagatkaa atightulghii uuknaliqestem Isaiah-am igaqegkaaneng. Philip-em aaptekaa, "Liigiksikii atightuqaghten?"
Kiimsiqaa, "Naten liigikesqelluki piziki, wetkuqun kitum liigikestekaki whangamnun sameng piiqutangi." Taagken uugtesluku saaghwmikun aqumesqegkaa.
Eunuch-em atightughaqeftii Kiyaghneghem akuzitangi whaten pilghiit: "Penniighet tuqusaghtunghisteng qalghiigatut, penniighaghaatlu qigunghisteng qalghiigatut, tawateghpigaq ellngallu sameng piighsimangilnguq.
Kayngusaakestaqngatgu igughistengitkaq. Unguvallgha kenletghuutestekaq nunami. Enkaam kitumngam aapghwaaghlleqaki seghleghtulangi yulgutangan tamaani pilleghmi?"
Eunuch-em aaptekaa Philip, "Ungipaataghtinga uuknaliqista ellmineng akuzitkaqaa, nalighmeng kina alla piiqagu?"
Philip-em piinliisiqluki Isaiah-am igaqegkii, ungipaatkaa Pinilghiineng Ungipaneng Jesus-meng.
Igleghutkelluku meghmun kaasamek eunuch-em pikaa, "Esgha taana meq! Sangwaangam eltuusiqelleqsikun paaptaayelleghqamnun?"
Philip-em pikaa, "Ipapighqelluten ugpequvek paaptaayelleqamken." Eunuch-em kiimsiqaa, "Aa, ugpeqaqa Jesus Christ-a Ighneqaa Kiyaghneghem."
Enkaam eunuch-em igleghutisteni aghuliighesqegkaa. Ateghlutek chariot-meng meghmun aatqak, enkaam Philip-em tawani paaptaayekaa.
Meghmeng uugsayek Atanghem Taghneghagkenka aghulaqutkaa Philip, enkaam eunuch-em alla esghamangitkaa, iwernga nagneqaq quyallelighllagluni.
Taana Philip piyalghiimi Azotus-meteftuq. Caesarea-mun aglaatkelluku nenun kaanneghmini Pinilghiineng Ungipaneng ungipaghaqelghii.
Saul Jerusalem-emelluni taawa paninang alingsiqukii tuququghnaqniluki maligsaaghtengi Atanghem. Qenwat Damascus-esukaq, luuraq Jesus-em maligsaaghtengi yugetlu aghnatlu tamaannayukata. Esghaqumiki taginnaluki Jerusalem-emun anusiminglliisqelluki. Enkaam high priest-mun piluni latangllaatesqegkaq pilleghqalitesqelluni igleghutistengitnun synagogue-et Damascus-melngughnun, tawaten pinaluni.
Enkaam Saul aghulaqegkaq Damascus-mun. Iiwenllu kaasaghtughaquq, qilagmeng nighugllagem kukegtekaa.
Uullghaghlluni nagaquqaa ma whaten pilghii, "Saul, Saul, sangama amyuutkumanginaghsinga?"
Saul-em aaptekaa, "Kinanguzin Ataneq?" Mem kiimsiqaa, "Jesus-nguunga amyuutkegkan.
Makelluten aglaa Damascus-mun, tawani kitum ungipaalleqaaten naten pilleghqaghpeneng."
Yuget igleghalgutangi aghuliiqat tawani, akuzipagningunateng nagatkaat ma, naqam kina alngunak esghaamangilkangat.
Saul makesalghiimi esghaanneghituq qayughllak ayaamalghii. Enkaam tasluqluku aglaatkaat Damascus-mun.
Pingayut aghneghet ayaangakaq, talwa neghumangilnguqlu, meghumangilnguqlu.
Taawanguq Damascus-mi, yuuk ugpeqingalghii Jesus-meng, aatgha Ananias. Esghaaghwaalleghqun Atanghem tuqluqaa, "Ananias." Kiimsiqaa, "Ay, Ataneq?"
Atanghem pikaa, "Tumenun aglaa aatqelghiinun, 'Taklaghrukegtaq' Taagken Judas-enkunun aapsaghtughhu yuuk, Saul-nguuq, Tarsus-meng pinguuq, yughaghaquq.
Esghaghwaaghqun esghamaa yuuk itelghii, aatgha Ananias, saafsaqminigu esghaghyagunneqigtuq."
Iwernga Ananias-em pikaa, "Ataneq, nagaqughaqaqa taana yuuk uglapiglleghhiineng, apeghnaqepigtaqaat seghletun pilleghllaga yugpenun Jerusalem-emi.
Pilleghqangegkaaguq chief priest-eneng tagiluni Damascus-mun tugulaghnaluki qamaglluki yughaqayuget ateghpegun."
Iwernga Atanghem pikaa, "Aglaa, takugu qayughllak nakmikumaaqa ungipaqesqellunga Gentile-enun, umiilegnun, Israel-eghmiinunllu.
Liigikesnaqngwaaqa aangluku ikfiqelleghmeng whanga apalluqlunga."
Enkaam Ananias-em takukaa Saul. Iteghluni saafsimaan pikaa, "Anglegutemni Saul, Atanghem Jesus-em esghaqaghpek tumeni taginguluten, kayagtaanga elpenun. Kayagutaaten saaftesqelluten esghaasagunneqigtesqelluten, imiisqellutenllu Agleghnalghiigneng Taghneghagneng."
Tawaninginaq iqallugem qaltesugningi iyegkeneng ifkaquutkat, enkaam esghasagutkaq. Taagken makelluni paaptaayekaq.
Taam kingunganeng neghyalghiimi iknaqsuugtekaq. Saul ugpeqanitkaq Damascus-mi qafsinat aghneghet.
Mulugpenani synagogue-ni ungipaqegkaa Jesus, Ighneqniluku Kiyaghneghmun.
Nagatullghiim saghiighayagutkaat repall ellmeggneng aapqughaghutkat, "Unangunghitaa-a yuuk Jerusalem-emi amyuqetiqeghllakaq yughaqayugneng Jesus-em aatghakun? Maavek taginguyalghii tawaten pinaluni, ugpeqat tugulaghnaluki, aglannaluki chief priest-enun."
Saul-em ungipaqilleghmikun wata liigikestaghaqaa Jesus, Christ-angutanga repall Jews-et Damascus-melnguut aaghtiiraaghpagningitkaat.
Saul ungipaqilqinaghyan tawaten qafsinegyagllak aghneq, Jews-et wataqaaghaq ugumiyagutkaat, repall qerngughulluteng agghitkegkaat tuqunnaluku.
Enkaam aghneghtuumaan, unugtuumaan Damascus-em amigllalghutngani kelengakegkaat tuqunnaluku. Iwernga Saul-em nagaquqaa tawaten agghillghat.
Enkaam unugmi ataasimi, Saul-em maligsaaghtengita pasket-eghrugllagegnekun mingllutmeng eslatmun ukigtekaat.
Taagken Saul kaasami Jerusalem-emun ilannaqegkaayaalghii Jesus-em maligsaaghtengitnun. Taawanginaq iingunaghhaghmeng alikegkaat, qayughllak aygughikegkaat ellngallu maligsaaghtengughsimatanga.
Iwernga Barnabas-em Saul aglaalluku apostle-enun aapqaa Saul-mun tumemi esghaamaniluku Ataneq, aleghquutkaaniluteklu. Aapqaallu Damascus-mi ungipaqaaniluku tetugpenani Aatghakun Jesus-em.
Enkaam tugukliqaat. Taagken kenlanga Saul ugpeqanitkaq. Igleghutkelluku Jerusalem-emi, ungipaqikaq tetugpenani aatghakun Atanghem. Iwernga ilangita Jews-et Greek-estun akuzikayuget aaghtiiraaqaan tuqusukaqegkangat.
Ugpeqat liigiksamegteggu Jews-enun tuqunnaqniluku Saul, aglaatkaat Caesarea-mun, taagken kayagtekaat Tarsus-mun.
Qamaglluteng ugpeqat Judea-mi, Galilee-mi, Samaria-millu amyuutkestengngunateng kiyaghtekat. Ugpellghit iknaqughtekat, alingaqelghiit qaatkunneghitelleghqameggneng Ataneghmun, Agleghnalghiimllu Taghnegham kayusiingukangi enkaam ugpeqat nulakat.
Peter-em igleghatkelluku laalighfikuqii Kiyaghneghem yugi naansaghngaata. Ataasimi aghneghmi laalightekaq Lydda-melngughnun.
Tamaani esghaqaa yuuk aatgha Aeneas, pingayuneng inglulek ayumiqulleq makesigalnguq uniighngatmiineng.
Peter-em pikaa, "Aeneas, Jesus Christ-am naallghutaaten, makelluten allighan iimggu." Tawaninginaq Aeneas maketkaq.
Uglapiglleghhiit Lydda-ghmiitlu Sharon-eghmiitlu esghaghyamegteggu Aeneas naallghulluni, ugpeghtuutkat Ataneghqun.
Joppa-minguq taawa ugpeqaq aghnaq aatgha Tabitha, (Greek-stun Dorcas, whaten pisiq, quyngiq), quunpeng kayusighimaghllak, kiyang tamaakunun aklumalghiinun.
Taagken qinuyugluni tuqukaq enkaam ughvughqelluku qemtamun mayuutkaat.
Joppa-ghmiit ugpeqat nagaquqaat Peter Lydda-menniluku. Lydda, Joppa-meng qantaghaghhanlenguq, enkaam ugpeqat kevgaqegkagket maalghuk yugek Peter-mun tagiragkiighesqelluku Joppa-mun.
Peter-em yataaghqelluni maligtekakek. Kaasan qemtamun mayuutkaat. Legan iteghtuq ugingighat qiyamaghmeng kanglluqaghlluku kelguvikegkaat aatkaneng Dorcas-em ulimaaghaneng.
Peter-em aanesqughluki segesqughlluni yughaqaq. Taaqluni yughaneghmeng qiivluku yugusiq pikaa, "Tabitha, maketen." Tabitha esghaatkelluku esghaghyamigu Peter aqumegkaq.
Peter-em iiggakun tuguluku nekevestekaa. Taagken tuqluqii ugpeqatlu ugingighatlu esghiisqelluku unguvaamatanga.
Qamagtengngwaaghluteng Joppa-ghmiit nagaquqaat Tabitha-m unguvallgha enkaam uglapiglleghhiim ugpeqegkaat Ataneq.
Peter mulukaq Joppa-mi, Simon-enkunitkaq sanaghtistemi.
Caesarea-minguq taawa yuuk aatgha Cornelius. Umiilgat Rome-em pilluwaghtengita Italy-meng pit.
Yuuk pinilghii, kayusighimaghllak aklumalghiinun, yughatuqaqlu Kiyaghneghmun. Nengllugutkullghiit, qepghaghtekullghiit maniguutkayuget Kiyaghneghmun.
Ataasimi aghneghmi 3-klaagmi esghaghwaaqaq. Whateghlluwaaq esghaqaa Kiyaghneghem yaqulga itelghii, yaqulgem tuqluqaa, "Cornelius!"
Alingruughumaghmi esghapagtughluku yaqulek aaptekaa, "Ataneq, sameng pizin?" Yaqulgem pikaa, "Kiyaghneghem nagaquumii yughalleghten, efquqepigtaallu kayusighillghen aklumalghiinun enkaam neqamikaaten.
Joppa-mun aqfastigu yuuk aatqelghii Simon Peter-meng.
Simon-enkunituq sanaghtistemi, mangteghaa esnemetuq."
Yaqulgem tawaten piluku unitkaa. Taagken Cornelius-em tuqluqakek maalghuk qepghaghtegni, pillugwaghtallu. Taana pilluwaghta Cornelius-em kayutanga maniguutkayuk Kiyaghneghmun.
Tagiyata ungipaatngwaaqii esghaghwaalleghmineng, taagken kevgaqegkii Joppa-mun.
Unaamingani aghneghem qukaani kevgat kaasaghtughaqutlu Joppa-mun, Peter mayuqaq mangtegham qaaynganun yughaghnaluni.
Taagken iyataqaq, sameng neghyukaq. Sama neqmeng yataaghqumaluki Peter esghaghwaaqaq.
Esghaqaa qilak qelpelghii, taagken esghaqaa qiipaghaghllagsugnilnguq ukigtekangat nunamun estamatgun tekerqaakun.
Taawanguq imaqeftuq allaaghhiinaghneng teghikusaneng, reptile-eneng, qawaagnengllu tengaakayugneng.
Taagken mem pikaa, "Peter, makelluten tuqutiluten neghi!"
Iwernga Peter-em pikaa, "Yeghlegillu, Ataneq! Neghigatunga iinghutkameng ukmanginneghilngughmeng teghikusameng."
Mem pilaataqaa, "Kiyaghneghem ukmangiqaqii taakut, ukmanginneghinniluki pigpenaki."
Tawaten pikaq pingayuneng ketwhell. Taagken tawaninginaq taana iingunaghmi qilagmun mayuutkaq.
Peter-em kukriqutkegkaa sameng pisiitanga esghaghwaalleni. Tawaten pimaluku Cornelius-em kevgiita liitkaat Simon-em mangteghaa naantulanga, enkaam manughaanun kaatkat.
Qamavek aaptekiit, "Whani aqelqaanghitaa yuuk aatgha Simon Peter?"
Peter-em paninang sumeghtaghaatkumaluku esghaghwaalleni, Taghnegham pikaa, "Uyuq, yuget pingayut ivaghaqaaten.
Ukigluten qaqilqafqaavek maligtiki, qayughllak whanga kayagtanka elpenun."
Enkaam Peter-em ukigluni pikii, "Whanganguuq ivaqaghsi. Sameng pistengnga?"
Kiimsiqaat, "Cornelius-em kevgaqiinkut, umiilguuq Rome-em pilluwaghtengitnun. Yuuk pinighllagtuq maniguutkayuk Kiyaghneghmun, qamagllutengllu Jews-et siivakepigtaqaat. Kiyaghneghem yaqulgan pikaqaa Cornelius, 'Aqfastigu Peter elpesinun pisqelluku, nagatesqelluku sameng pilleghqaa elpenun.'"
Taagken Peter-em iitghesqegkii, tawanillu qaviisqegkii. Unaamingani yataaghqelluni maligtekii Cornelius-em kevgii, ugpeqatlu ilangi Joppa-meng maligutkat.
Taagken unaamingani kaatkat Caesarea-mun. Cornelius-em ilakwaanillu ilakumtaanillu tagilaghaatesluki ellmeggnun utaqakaat Peter.
Peter iitghaquqlu Cornelius-em payeghluku segesqughfikegkaa manigughnaluku.
Iwernga Peter-em nekevestutkelluku pikaa, "Nekevi, whangallu yuguunga."
Iitghutkelluku Peter-em aleghquqaa Cornelius. Iteghyalghiimi taawa yuuk qerngughuteghllagumalghii tawani.
Peter-em pikii, "Liisimakngwaaghaghsi whangkuta Jews-eni Liilightuusamta ineghtekaqiinkut ilatefqaamta pisqelluta Gentile-enun, talwa laalighfikesnaniqaqii. Iwernga Kiyaghneghem kelguvikaanga kina alngunak ukmanginneghinniluku sumeghtaghaatkefqaan pisqelluku.
Aqfasafsinga tagiinga qaqilqagpenanga. Sangama piiqestengnga?"
Cornelius-em pikaa, "Whaten lliighumaan akuwaaq piiqellemtun yughaamalunga 3-kellaagmi, yuuk manumkun nekevuq aatkii nighugllaget.
Whaa piinga, 'Cornelius! Kiyaghneghem yughalleghten nagaquumii, neqamikiillu aklumalghiinun kayusighilleghten.
Joppa-mun kina kevgaqigu aqfasqelluku Simon Peter. Simon-enkunituq sanaghtistemi, mangteghaa esnemetuq.'
Enkaam tawaninginaq aqfasqamken, quyakamken tagilghiiten. Liisimakluku Kiyaghneghem nayuqellgha qamaglluta whaanlengughni nagaqughyugaghput sangwaa qamaglluku Atanghem elpenun aapghesqegkaa whangkunnun."
Taagken Peter-em pikii, "Taawa ipa liigikaqa Kiyaghneq taniillghiteftuq, tawatengwaaq pikayuguftaa tamaghhaghllagan yuuk ataasistun.
Tuguklighyaghqaqaa kina alngunak nakumiinguyaghngaan alikilghii ellmineng, pinitunllu pikayuk.
Liisimakaghsi Kiyaghneghem ungipaa ungipaqegkaq Israel-eghmiinun, taana Pinilghii Ungipaq yuget nekeggmellengusighqaqaat Kiyaghneghmun Jesus Christ-akun. Jesus Christ-a, Atanqaa tamaghhaghwaaghmi yugem.
Liisimakaghsi taana ungipaq mingitkaaguq Judea-lqaaghaghmi, piinliqaq Galilee-mi John-em ungipaqaqngagu paaptaayelleq.
Liisimakaghsi Jesus Nazareth-eghmii, Kiyaghneghem imiqaa Agleghnalghiigneng Taghneghagneng, aghtughyaghqaanghilleghmengllu. Navek alngunak pineghmini pinitun piiqegkangi yuget, naallghuquqiillu tamaakut Tughneghaam aaghqutaqegkii, qayughllak Kiyaghneq Jesus-melnguq.
Whangkuta apostle-eni liisimakistenguukut tamaghhaanun tawaten pillghanun Jews-et nunangitni, Jerusalem-emillu. Tuqutkaqaat tuquuqaalluku qaquurakun.
Iwernga pingayiitangani aghneghem Kiyaghneghem unguvaghtestekaqaa tuqulleghmeng, esghaghtestekaqaallu yugnun.
Iwernga qamaglluni yugem esghaamangitaa. Whangkuta esghaqaqaghput qayughllak Kiyaghneghem nakmikegkaqiinkut liisimakistenguluta. Talwa neghelgusiqaqaghputlu meghelgusiqaqaghputlu kingunganeng unguvaghtestellghan tuqulleghmeng.
Taagken kayagtekaqiinkut ungipaqesqelluku Pinilghii Ungipaq, aapghesqegkaaguqlu Kiyaghneghmun nakmikegkaqniluni nanqigtistenguluni unguvalghiinunllu tuqukanunllu.
Qamaglluteng uuknaliqistet pikaagut, kitumnguq alngunak ugpeqegkumigu aatghakun, seghevutellengyaghqaaguq seghleghqelleghmineng."
Peter paninang akuzimaluku qamaglluki nagallghiit ungipameng Agleghnalghiim Taghnegham iitqii, enkaam allaaghlluwhatun akuzistekiillu usuqistekiillu Kiyaghneghmeng. Circumcise-ekat ugpeqat Joppa-meng maligutkat Peter-mun saghiighayukat nagasamegteki tawaten akuzillghiit. Liigikegkaat Kiyaghneghem Agleghnalghiik Taghneghak tunusaqegkek talwa Gentile-enun. Taagken Peter-em pikii,
"Ukut yuget allgeghutut Agleghnalghiigneng Taghneghagneng whangkuteghpigaghestun. Kitumngam paaptaayesnanighnaqaki meghqun?"
Taagken qelqii paaptaayesqelluki Aatghakun Jesus Christ-am. Taam kingunganeng ellmeggnitaghiisqegkaat Peter.
Apostle-etlu ugpeqatlu Judea-melnguut nagaquqiit Gentile-enunllu ugpequmaniluki Kiyaghneghem akuzitangi.
Peter kaasan Jerusalem-emun, Jews-et ugpeqat circumcise-eghiyukat Gentile-et ugpeqiitneng seghlequuqaat Peter, pikaat,
"Sangan circumcize-emangilnguut iteghvikluki nengitnun neghelgusighsiki?"
Liigikesqelluki Peter-em esghaghwaalleghmineng kenlanga aapqaa sangwaa qamaglluku apeghiiqaq.
"Joppa-mi yughaamalunga esghaghwaaqaagunga. Esghaghaqa qiipaghaghllagsugni estamatgun tekerqaakun ukigtekangat qilagmeng whangamnun.
Tawavek yuvghiighwaaghyaqegka imaqeftuq allaaghhiinaghneng teghikusaneng, reptile-eneng, qawaagneng tengaakayugneng.
Taagken ma nagaqughaqa whaten pilghii, 'Peter, makelluten tuqutiluten neghi!'
Iwernga kiimsighaqa, 'Yeghlegillu Ataneq! Neghigatanka tamaakut ukmanginneghilnguut neqet iinghutkat.'
"Mem pilaataghaanga qilagmeng, 'Kiyaghneghem ukmangiqaqii tamaakut, ukmanginneghinniluki sumeghtaghaatkesaghqaqenghitaten.'
Tawaten pikaaguq pingayuneng ketwhell. Taagken qamaglluteng taakut aga qilagmun mayuutaqutlu,
whaa yuget pingayut kaatut tukumnun, kevgaaftut whangamnun Caesarea-meng.
Agleghnalghiim Taghnegham qaqilqafqaama maligtesqii. Ukutlu aghvinlek yuget ugpeqaalguteput maligutut Joppa-meng Caesarea-mun. Kaalluta Cornelius-enkunun iteghaatukut.
Cornelius-em aapghaa yaqulegmeng esghaatelleni nemini, yaqulgemnguq whaten pii, 'Joppa-mun aqfastigu yuuk aatqelghii Simon Peter-meng.
Ungipaalleqiisi nengllugutkullghiini naten yugulillengelleghqameng.'
Enkaam akuziiqungallu Agleghnalghiim Taghnegham iitghii tawatengwaaq whangkunnun itelleghmitun Pentecost-em Aghneghani.
Taagken neqangughaqa Atanghem pillgha whaten, 'John paaptaayelaqaaguq meghqun, iwernga elpesi paaptaayellequsi Agleghnalghiignekun Taghneghagnekun.'
Enkaam Kiyaghneghem tuunumakaki Gentile-et taagken ataasimeng tunusameng tuunegkamineng whangkunnun ugpeqaqngamteggu Ataneq Jesus Christ-a, whanga kinanguzinga aghuliighhnaqsaghqaaluku Kiyaghneq tawaten pillghaneng Gentile-enun?"
Tawaten Peter-em piyisteng qallegnanighluteng, yeghlegi usuqegkaat Kiyaghneq. Pikat, "Taawa liigikaghput Kiyaghneghem talwa Gentile-et pilleghqalisimakangi avuteghqesqelluki seghleghqellghitneng, unguvallengesqellukillu kenlengilngughmeng unguvalleghmeng!"
Stephen-em tuqutellgha kenlekluku Jews-et amyuutkegkiit ugpeqat, enkaam anakat Jerusalem-emeng. Aghulaquutkat kenlanga Phoenicia-mun, Cyprus-mun, Antioch-munllu. Igleghutkelluku ungipaqegkiit Pinilghiit Ungipat Jews-nginaghhaghnun.
Iwernga ilangi ugpeqat Cyprus-mengllu Cyrene-mengllu Antioch-etkat, kaalluteng ungipaqegkaat Ataneq Jesus talwa Jews-ngunghilngughnun.
Atanghem aghtughyaghqaanghillgha ellngitnitkaalghii, enkaam uglapestaaq yuuk ugpeghtuulluni qiivuutkaq Ataneghmun.
Ugpeqat Jerusalem-emelnguut nagalluku Peter, Barnabas kayagtekaat Antioch-mun.
Kaasalghiimi uglaapiglleghhii yuuk ugpeghtuulluni ayuqeftuq, enkaam quyaghllakaq qayughllak liigikegkaa Kiyaghneghem piniqingalleghllaga yugnun. Barnabas pinilghiingulghii yuuk, imighngaghllaklu Agleghnalghiigneng Taghneghagneng, ugpeqillelegllaklu. Taagken allangughtefqiita ataasiighmetekestiisqegkii Ataneghmun. Wataqaaghaq ilangitallu yuget ugpeqegkaat Ataneq.
Taagken Barnabas-em Saul ivaghyaghtuqaa Tarsus-mun.
Naalkesamigu kelqegkaa Antioch-mun. Ataasiq ayumiqulleq tamaantelleghmegni ilataqlutek ugpeqanun apeghtughikak yulghuteghllagnun. Tamaani Antioch-mi ugpeqat atighyuwhaaqiit, "Christian-et."
Tamaani ilangi uuknaliqistem Jerusalem-emeng Antioch-mun tagikat.
Ataasiq Agabus-nguftuq, nekevluni uuknaliqegkaq Taghneghagnekun neqangisagllagnaqniluku tamangani. Taawa neqangisagllakaq Claudius Umiilegpigaaluku.
Ugpeqat ugpeqaalguteteng Judea-melnguut kayusighyukiit pitutalmegestun.
Enkaam qerngughtiluteng manimeng tuyughikat elder-enun Jerusalem-emelngughnun Barnabas-enkugnekun Saul-enkugnekun.
Nani tamaani pilleghmi Umiilgem Herod-em amyuutkesagutkii ilangi ugpeqat.
John-em anglegutanga James tuqutestekaa savigpagkun.
Umiilgem Herod-em liigiksamigu Jews-eneng efqughtilleni tawaten pilleghmikun, qelghutkaa Peter tugusqelluku. (Tawaten pikaaftuq Neqenghaghqengnguluki Yeast-aliimangilngughmeng Neqekrangllameng.)
Peter tuguyatgu, Umiilgem Herod-em qelghutkaa 16-eghyagnun pilluwaghtenun kelengakesqelluku estamakaghtiita kipullgutaqluki. Yugtuqami nanqigsukaa kingunganeng Passover-em.
Enkaam Peter anusimingllaghvigmetestekaa. Iwernga ugpeqat yughaatkeghllakaat Kiyaghneghmun.
Peter qavaalghii maalghuk kelengakistek akulegkeni, petugngalghiillu malghugneghteggun qiipraghutetgun. Allameng anusimingllaghvigem amiga kelengakistelek. Whaa aghtekan Herod-em tagitesnaqngukanga yugnun nanqigtesqelluku.
Atanghem yaqulga aliighaghtekaq, enkaam nighuk kuukgutkaq anusimingllaghvigem ilunganun. Yaqulgem Peter tuuyngakun aghulalluku, teghtughlluku pikaa, "Egmiinaq maketen!" Tawaninginaq qiipraghutet ifkaquutkat iigganeng.
Taagken yaqulgem pikaa, "Pilugugluten kaamgegken aatikek." Peter pisqellghatun pikaq. Yaqulgem pilaataqaa, "Qaasligken aallukek maligtinga."
Enkaam Peter-em maligtekaa. Ugpequmangitngwaaqaqsaqanga aanutelleni, yeghlegi sumeghtaghaqaq esghaghwaaghniluni.
Sivuliitlu tuunglighhiillu kelengakistet naghughlluki kaatkak savikenghaaghmun amigmun. Amik ellmineng qelpeghyan, aanlutek igleghteghngaagmek tumetgun yaqulek aviitqaghtekaq.
Taagken Peter-em liigikngwaaqaa samatni enkaam pikaq, "Taawa ipanguftuq Atanghem kayagsimaa yaquleni iqitutesqellunga Herod-meng, Jews-etlu salleghqiitneng."
Liigikluku samatni Mary-nkunun aglaqaq, John Mark-em naanganun. Tawani yulghun qerngughulluni yughaateghllagulghii qerngaghmi.
Peter eslaklighqun amigkun tenglugtughyan aghnaghaam qepghaghtem, Rhoda-m qelpeghusaghtuqaa.
Liisuqsamigu Peter-em menga, quyaghllagem angtalanganeng qelpeghutegpenaan, yeghlegi ilutmun iitqaghlluni aapqaa qakma Peter manughamenniluku.
Iwernga pikaat, "Temngi piiten!" Iwernga sagiqutkii ipanguniluku. Taagken pikaat, "Yaqulkenghitaguwha."
Qakma Peter tenglugtuumanginaqaq. Qelpeghusaqmegteggu ellnganguftuq enkaam saghiighayukat.
Peter-em apaqukii qallegnaniisqelluki, enkaam ungipamsugutngwaaqii Atanghem aanutellghaneng anusimingllaghvigmeng. Pikiillu, "Aapqaghnakefsinga James-munllu ugpeqaalgutemnnunllu tawaten pimanilunga." Taagken aanluni natmun pikaq.
Aghtaghaghaqaallu kelengakistet aviilngaqaat Peter, alingrughumaghmeng kukriqegkat samatanga.
Herod-em ivaghtesimayaqanga iwernga naalkumangitkaat. Enkaam kelengakistet aapqughaaghtesluki nalluksatgu tuququghtestekii. Taam kingunganeng Herod Judea-meng Caesarea-lluni tamaanteghraakaq.
Umiilgem Herod-em ugumiyaguteghllagukangi Tyre-eghmiitlu Sidon-eghmiitlu, iwernga tamaakumiit yuget kayagtekiit Blastus-mun akuzitunnaqaghtesqelluteng Herod-mun. Blastus igleghutistekegkanga Umiilgem Herod-em mangteghaghllagan. Kaalluteng aaptekaat Blastus akuzitutaghtesqelluteng umiilegmun. Tawaten pikaalghiit neqengnanighnayukameng Herod-em nunanganeng.
Tawani aghneghmi pivigkameggni Herod-em umiilgusit aatkani aatqughluki aqumluni aqumutaghllagegmikun akuzikaq.
Taaqsan akuzineghmeng yuget akilghuukat, "Yugunghituq akuzilghii, naliqaat kiyaghneghet!"
Tawaninginaq Atanghem yaqulgan qinuyugtesteghllakaa Herod, qayughllak tugukliqanga quulvalleq Kiyaghneghem pinga. Unguvaghmi kingugtaaghllagluni tuqukaq.
Taawa Kiyaghneghem ungipii mingisimanginaqat enkaam wata yuuk ugpeghtuutkaq.
Taakuk Barnabas-enkuk Saul-enkuk apeghiighyamegnegu qepghaqaghtek Jerusalem-emi, Antioch-mun uteghniqak kelqelluku John Mark.
Antioch-mi ugpeqam ilangi uuknaliqistenguftutlu apeghtughistenguftutlu. Taakunguftut Barnabas, Simeon, atilqelghii Niger-meng, Lucius (Cyrene-meng pi), Manaen (anglilgutanga umiilgem Herod-em), Saul-llu.
Maniguusimaluki Ataneghmun, fast-emalukillu, Agleghnalghiim Taghnegham pikii, "Aaftekek Barnabas-enkuk Saul-enkuk, qayughllak nakmikagka allaneng qepghaqameng qepghiisqellukek whangamnun."
Taaqsameng fast-elleghmengllu yughalleghmengllu saaflukek yughaatkellukek aghulaqestekagket.
Barnabas-enkuk Saul-enkuk, Agleghnalghiim Taghnegham kayagsistek, Seleucia-tkak kelqelluku John Mark kayutnguluku. Tamaaken angyaghpagkun qiighqamun Cyprus-mun pikat. Kaasameng Salamis-mun synagogue-ngitni ungipaqikat akuzitanganeng Kiyaghneghem.
Salamis-meng igleghakat inglunganun qiighqam Paphos-mun kaatelleghmeggnun kenlanga. Tamaani nallaqaat yuuk alignalghii aatgha Bar-Jesus, uuknaliqestesighwaaq, Jews-a.
Qiighqam Governor-ngan Sergius Paulus-em ilakumtaagha. Sergius Paulus pillegllak. Aqfastekakek Barnabas-enkuk Saul-enkuk nagannaluki Kiyaghneghem akuzitangi.
Iwernga Bar-Jesus-em alignalghiim, ateghalgem Elymas-meng, aaghtiiraaqakek governor-a ugpeghnayukan. (Ateq Elymas, Greek-stun whaten pisiilghii, alignalghii.)
Taagken Saul-em, ateghaqelghiim Paul-meng, imighngalghiim Agleghnalghiigneng Taghneghagneng, esghapagtughluku alignalghii
pikaa, "Uyuq Tughneghaam ighnegha! Ugumikan sangwaa qamaglluku pinilghii. Iqlengasagllaguutenllu seghletunllu pisteghllaguuten. Taaqnaqenghisikii iqlengiqusiqneghmeng Atanghem apeghtuusii?
Whaa Atanghem aghyuughnaqaaten ayaastemmeng, enkaam esghaatelghaghtughnaanghituten aghneghem nighuganeng." Tawaninginaq Elymas-em iiskek mamleghqwaakak, enkaam tamaani eflughwaaghmeng ivaghikaq kitumun tasluqiisqelluni.
Governor-a ugpeqaq esghapagluku tawaten pilghii, saghiighayagutkaallu apeghtuusaq Ataneghmeng ayuqelghii.
Paul-enkut igleghalgutkullghiit angyaghpagkun igleghtekat Paphos-meng, Perga-mun Pamphylia-melngughmun. Tamaanlluki John Mark-em unilluki Jerusalem-emun uteghniqaq.
Taagken Paul-enkut Perga-meng, Antioch-etkat Pisidia-melngughmun. Sabbath-ngughsagu synagogue-ngitnun iteghluteng aqumegkat.
Igleghutistengi synagogue-em, taaqsameng atightuneghmeng Liilightuusanengllu uuknaliqistetlu igaqegkiitneng, kevgaqutkiit Paul-enkut whaten pisqelluki, "Ugpeqaalgutemnni, ungipalgukufsi iknaqsuugusighqameng ugpellemnnun, saaqetsi akuzitek."
Taagken Paul nekevluni apaqumaghmi pikii, "Israel-eghmiini, elpesillu Gentile-eni maniguutkayugni Kiyaghneghmun, nagatengnga!
Whangkuta Israel-eghmiini maniguqamta Kiyaghneghem nakmikegkaqii sivuneput, nulasteghllakaqiillu nunataawaqngata Egypt-mi. Taakwaningani qepghaghtelaaghughtekat iwernga Kiyaghneghem aghtughyaghqaanghilleghllagmikun aghulaqutkaqii Egypt-meng.
Kilgaanilluki qaatkutepagllanghiteghngaata ellminun paninang aflengakegkaqii ketwhell 40 ayumiqulleghni.
Taagken Kiyaghneghem naafqesamiki taakut maaghraghvinlek ramket Canaan-melnguut nunaksaqangat piliitestekaqaa sivunemnnun pagitaqesqelluku.
Entaqun 450-nguut ayumiqullghet Kiyaghneghem nakmikellghaneng sivuneput kenlanga nuna piliitellghitnun. "Taam kingunganeng nanqigtistengestaataqaqii igleghutesqelluki kenlanga Samuel uuknaliqista igleghutistekaaghtellghitnun.
Taagken umiilengyuwaqngata Kiyaghneghem nakmikegkaqaa Saul umiilkesqelluku Kish-em ighnegha, Benjamin-em ramkenganeng pi. Umiilgukaaguq 40 ayumiqulleghni.
Kiyaghneghem umiilgunanightesamigu Saul, David umiileliitestekaa ellngitnun. Kiyaghneghem akuzitkegkaqaa whaten, 'Jesse-m ighnegha David umiilgughtesugaqa. Tawatelnguq yuuk piyukaqaqa, qayughllak piyaghqaqaa sangwaa alngunak piyukegkaqa.'
"Taakwaningani David-em kingunghakun Kiyaghneghem akeqilleghmitun allgeghtestekaqaa Yugulighista Israel-eghmiinun. Taana yugulighista Jesus-nguuq.
Jesus-em salin qepghaqani piinlillghilluku John ungipaqikaaguq Israel-eghmiinun whaten, 'Avuteghqellusi, seghleghqennanighlusi, paaptaayetek.'
John-em qepghaqani taaqsaghtungestaghluku pikaaguq, 'Kinangunilunga piiqestengnga? Whangangunghituq utaqakaghsi. Kingumneng tagiyaghqaaguq aangeghllalghii, repall whanga pininghitunga singiinun itemtistengulunga.'
"Ugpeqaalgutemni, Abraham-em kingunghitni, Gentile-enillu maniguutkayugni Kiyaghneghmun, taana ungipaa yugulillghem whangkunnun pinguuq!
Jerusalem-eghmiit igleghutistekullghiit nallukegkaqaat Jesus Yugulighistengutanga, qaywa Sabbath-a tamaghhaan nagateghngaaghmegteki uuknaliqistet igaqegkiit. Naqam uuknaliqistet igaqegkiit apeghiiqaqiit agghitkaqngamegteggu Jesus tuqunnaluku.
Taawa legan temngi apalliiteghngaan tuqutusighqameng Pilate-mun tuqutesqegkaqaat.
Legan Akuzitet Igaqegkat pinaqnillghistun pikaqaat. Taagken qaquurameng ateghlluku lliifqaqaat,
iwernga Kiyaghneghem unguvaghtestekaqaa tuqulleghmeng.
Taam kingunganeng igleghalgutkegkiita Jesus-em Galilee-meng, Jerusalem-emun esghaghaataqaqaat qafsinegyagni aghneghni. Ellnginguut ungipalghiit yumnnun esghaamaniluku Jesus unguvaluku.
"Whaten pikaagut, 'Ungipaatamsi Pinilghiineng Ungipaneng Kiyaghneghem akequsaqegkaaneng sivunemnnun.
Apeghiighumaa akequsani whangkunnun kingunghitnun, unguvaghtestelleghmikun Jesus tuqulleghmeng.' Kiyaghneq pikaaguq whaten Psalm 2-mi, 'Elpek Ighneqamken, aghneghmi whani Ataliitaghpenga.'
Kiyaghneghem unguvaghtestekaqaa Jesus tuqulleghmeng enkaangam allamengllu tuqunaanghituq aghyughyaghqaaluni. Enkaam Kiyaghneq pikaaguq, 'Agleghnalghiit akequsaqegkanka David-mun ipapestaaq quyastisiqelleqanka elpesinun.'
Ilangani Psalms-em Kiyaghneq pikaaguq, 'Agleghnalghiin aghusnaanghitaqa lliveghmi.'
"David-em unguvalleghmini atuqegkaqaa Kiyaghneghem piyukellgha. Taagken qavaghyan qunguqaqaat sivunghan saaghwitgun, yugusii aghukaaguq lliveghmi.
Iwernga taana Kiyaghneghem unguvaghtestekaa tuqulleghmeng aghumangituq.
Ugpeqaalgutemni, elpesinun liitesqesugaqa Jesus-kun yuget seghleghqellghit seghevutellengegkayuguut. Taanata ungipaqegkegka elpesinun.
Qaatkutellghem Moses-em Liilightuusiitgun kina alngunak itemunnaanghitaa seghleghqellghaneng, iwernga kitum alngunak ugpeqegkumigu Jesus, itemusaghqaaguq tamaghhaaneng seghleghqelleghmineng.
Kiyaghneq pikaaguq uuknaliqistetgun whaten, 'Nagatek elpesi aygughitalghiini. Saaqetsi saghiighayuglusi tuqutek, qayughllak unguvangulusi sallequnga iwernga ugpeqnaanghitaghsi talwa kitum ungipaateghngiisi.' Kelengalusi, luuraq tawaten pinayukafsi."
Paul-enkuk Barnabas-enkuk synagogue-meng aanumalukek alla tagisqegkagket tuunglighhaani Sabbath-em, wata ungipiqutesqelluteng.
Aanleghaasameng Jews-elghutetlu, Gentile-elghutetlu maniguutkayuget Kiyaghneghmun Jews-estun, maligutkat Paul-enkugnun Barnabas-enkugnun. Apostle-ek kayemegkiik kiyaghtekestiisqelluki sighimakluku Kiyaghneghem nangllegtallgha.
Tuunglighhaani Sabbath-em qamagtevzighluteng Antioch-eghmiit nagasaatkat Atanghem ungipaaneng.
Jews-et aqinakat esghaghyamegteki yulghuteghllaget enkaam Paul kipullginaqaat, seghleqegkaatlu.
Iwernga Paul-enkuk Barnabas-enkuk tetugpenaki Jews-et pikiik, "Kiyaghneghem ungipaa elpesinun sivukluni apeghyaghqaayaghtuq iwernga nagasugumangitusi. Kiyaghneghem ungipaa ighsakegkaqutegpesineng, palaqegkaategpesinengllu kenlengilngughmeng unguvallengelleghqaghpesineng, whaa Gentile-enun ungipaqinaqukut Kiyaghneghem ungipaaneng.
Tawaten piikut qayughllak Atanghem qelqaqiinkut whaten, 'Nakmikegkaqamsi nighugulusi Gentile-enun, aapghesqelluku yugulilleq nunataghhaanun tamaghhaanun.'"
Gentile-et nagaqughluki taakut akuzitet quyaghllakat, pikaalghiitlu, "Kiyaghneghem ungipaa piniipigtuq." Tamaakut Kiyaghneghem nakmikegkii kenlengilngughmeng unguvallengesqelluki ugpeqikat ungipameng.
Enkaam tamaani Antioch-mi, uvitanganilngughnillu nunani Atanghem ungipaa mingitkaq.
Iwernga Jews-et takukiit Gentile-et aghniit maniguutkayuget Kiyaghneghmun, igleghutistengillu Antioch-em naavguunnalukek Paul-enkuk Barnabas-enkuk. Tamaaken apalluqluku amyuutkegkagket taakuk yugek, aghulaqestekagketlu nunameggneng.
Enkaam apostle-ek itegatek pagulangiqiik kelgunnaluku peggniluki kipullginaalghiit Kiyaghneghem ungipaaneng. Taagken Iconium-emun aghulaqegkak.
Iwernga tamaakut ugpeqat Antioch-melnguut quyangaghllagetlu, imighngalghiitlu Agleghnalghiigneng Taghneghagneng.
Iconium-emi Paul-enkuk Barnabas-enkuk piiqelleghmegetun synagogue-mun aglaqak. Tawani whateghlluwaaq akuzikak repall Jews-elghutetlu, Gentile-elghutetlu ugpeghtuutkat.
Enkaam Iconium-emetelqinaqak, tamaani tetugpenatek ungipaqikak Ataneghmeng. Paul-enkuk Barnabas-enkuk Atanghem allaaghlluwhaghtisteghllagaataqakek yugnun ipangutanga liigikesqelluku ungipaqegkaak Atanghem nangllegtallgha. Iwernga ugpeghyugumangilnguut Jews-et Gentile-enun seghletun sumeghtaghaatkestekiit ugpeqat.
Enkaam Iconium-eghmiit malghughkegkat, ilangi ilatkat Jews-enun, ilangi apostle-enun.
Taagken ilangita Gentile-etlu, Jews-etlu maligulluteng igleghutistemeggnun amyuutkesukagket apostle-ek, milughpagaataghhiinaqlu tuqusukagket.
Nagaqughyamek yugnun tawaten pinaqnilutek, qimakak Lycaonia-m neghllagegkenun Lystra-munllu, Derbe-munllu, uvitegkenilngughnunllu nenun.
Enkaam tamaani ungipaqegkiik Pinilghiit Ungipat.
Lystra-minguq taawa yuuk itegii natelnguut allgenghhaghhaatmineng ima enkaam piyugigalnguq.
Aqumgaghmi tawani nagatkaa Paul akuzilghii. Paul-em liigikegkaa yuuk ugpelghii Kiyaghneghmun naallghulleqniluni.
Enkaam qiivluku tawavek iglagtupiglluni pikaa, "Nekevngwaaghi itegaghpegun!" Aga yuuk nekefqaghlluni tamaani piyukaq.
Yulghutet esghapagluku Paul-em naallghutillgha araghaataatkat Lycaonia-ghmiistun, "Yuguluteng kiyaghneghet takwiinkut!"
Barnabas Zeus-ngunikaat enkaam Paul Hermes-ngunikaat kiyang akuzistengutanganeng.
Priest-ngan Zeus-emllu, yugetlu aghqerraaghyukagket Paul-enkuk Barnabas-enkuk. Enkaam priest-a tagitkaq teghikusamengllu piitesiighaghmengllu Lystra-m mingllutangan amigllaganun. (Temple-a kiyaghnengllaqamun Zeus-mun amigllagem tunganganilnguq).
Iwernga apostle-ek Barnabas-enkuk Paul-enkuk liigiksamegneki sanaqutangi aatkatek piiguqiik. Taagken aqfaasnaq yugnun qungangiitkak araamaagmek,
"Ukughsi yugni, sangafsi tawaten pitsi? Whangkutungllu yuguukung elpesistungwaaq! Ungipaqiyaghtuugukung Pinilghiineng Ungipaneng elpesinun, tunullusi satngunghilngughneng maniguqaghpesineng qiivesqellusi unguvalghiimun Kiyaghneghmun. Ellngan ulimakaqii qilak, nuna, kellii, sangwaallu tamaghhaan taakunilnguq.
Sivunghani agani Kiyaghneghem qamaglluki ramket Jews-ngunghilnguut piyukellghistun pistekaqii.
Iwernga tawateteghngaata paninang liisimakestekaaguq unguvaniluni pinitun pilleghmikun tamaghhaanun. Eslallugughtestaqaa nunivagseghat nagusqelluki. Ayumiqulleq kaspuglluku piitestaqii piisaghqat piitfigit kaanneghata neqelgusqellusi, quyangasqellusillu."
Paul-enkuk Barnabas-enkuk tawaten akuzighngaayek taawa paninang Lystra-ghmiit aghqerraaghnaqutkegkagket. Iwernga pegnem pisneghitkak.
Taagken ilangi Jews-et Antioch-mengllu Iconium-emengllu kaatkat Lystra-mun. Lystra-ghmiinun naavguullukek ugumiitestekagket. Enkaam Jews-etlu, Lystra-ghmiitlu Paul milughpagaataghluku qamuqaat nem kelutanganun sumeghmeggni tuqumaniluku.
Iwernga ugpeqat takulaghaasatni Paul nekevluni aglanqigtekaq nemun. Taagken unaamingani elkek Barnabas-enkuk Derbe-mun aglaqak.
Paul-enkuk Barnabas-enkuk ungipaqikak Pinilghiineng Ungipaneng Derbe-mi enkaam uglaq maligsaaghtengughtekaq. Taagken Lystra-mun pinqigtekak, taagken Iconium-emun, Antioch-munllu pikak Pisidia-melngughmun.
Takuughaqamegni tamaani apeghtuqiik ugpeqat ugpeqillghit wata iknaqughtesqelluki, kayemegkiiklu ugpellghit aghuliitesqelluki. Pikiik, "Uglapestaaq seghleliilleq atuqsaghqapestaaqaghput iteghyaghqaaghhnaluta Ataneghpagullghanun Kiyaghneghem."
Takuughaqamegnillu nakmiightuqak Elder-kaghqameng igleghutesqelluki ugpeqat. Taagken yughaamaagmek fast-ekak. Taam kingunganeng Ataneghmun ugpeqegkamegnun yughaatkegkiik Elder-et aflengakesqelluki.
Taagken Pisidia-kun igleghakak Pamphylia-mun.
Tamaani Perga-mi, Pamphylia-melngughmi ungipaqikak Kiyaghneghem akuzitanganeng. Taaqsamek tesamavek Attalia-mun pikak.
Taagken Antioch-mun angyaghpagkun aghulaqegkak. (Tamaani Antioch-mi ugpeqat Paul-enkuk Barnabas-enkuk aghulaqellghillukek yughaatkegkaqegkegket. Aaputkaqegkegket Kiyaghneghmun kayusiitesqellukek ungipaqillghegkeni. Taananguuq qepghaqaq apeghiiqaak.)
Kaasamek Antioch-mun ugpeqat qerngughtekiik. Ungipaatkiik Kiyaghneghem apeghiillghaneng ellmetegnegun, aapqaaklu Kiyaghneghmun ugpeqilleghqalitellghi Gentile-et.
Tamaani muluughllakak ugpeqani.
Taagken Judea-meng ilangi yuget tagiluteng Antioch-mun ugpeqanun apeghtughikat, "Yugulillengnaanghitusi wetkuqun circumcise-ekufsi Moses-em Liilightuusaan qelellghatun."
Iwernga Paul-enkuk Barnabas-enkuk elngaatall aaghtiiraaqiik taakut yuget apeghtuusiitneng. Enkaam ugpeqat nakmikegkiit Paul-enkuk, Barnabas-enkuk, ilangillu yuget Antioch-meng pit, Jerusalem-etesqelluki aapsaghtiisqelluki apostle-etlu Elder-etlu qerngaghmelnguut naliq apeghtuusaq elqughutngatanga.
Kayagsisteng Paul-enkut igleghatkelluku Phoenicia-kunllu, Samaria-kunllu ugpeqat tamaanlenguut ungipaatkiit Gentile-et Kiyaghneghmun qiivuusimaniluki, enkaam qamaglluteng ugpeqat quyateghllakat.
Kaasata Jerusalem-emun apostle-etlu, Elder-etlu, ugpeqatlu upughatkiit. Taagken Paul-enkut apeghlaataqaat Kiyaghneghem apeghiillgha ellmegteggun.
Ilangi ugpeqat Pharisees-et nekevluteng pikat, "Tamaakut Gentile-et yugulillengyaghqaanghitut wetkuqun circumcise-elutengllu, qaatkullutengllu Moses-em Liilightuusaanun."
Taagken apostle-etlu Elder-etlu qerngughutkat agghitkennalukek taakuk.
Akuzitkenneghpagllakaat. Taagken Peter-em nekevluni pikii, "Ugpeqaalgutemni, liisimakaghsi qavngaq Kiyaghneghem nakmikegkaqaanga Gentile-enun ungipaqisqellunga Pinilghiineng Ungipaneng ugpeghesqelluki.
Kiyaghneghem liisimakilghiim yugem tamaghhaan sumeghtaghallghaneng, tugukliqaqii Gentile-et. Kelgutkaqaa tuguklighilleni ellngitneng tuunelleghmikun Agleghnalghiik Taghneghak katam tawaten whangkunnun tuunelleghmitun.
Whangkutestungwaaq kiyaghutaqii; whangkutestungwaaq ukmangighaqii ilungit ugpenghata.
Enkaam sangan'ngam Kiyaghneq sakraasnaqutkengngusteggu qelelleghpesigun Gentile-et ugpeqiit qaatkelluki Liilightuusaput kiyaghtesqelluki? Talwa sivunemtallu whangkutallu qaatkepagningilkeput taakut Liilightuusat yugulillengnaluta.
Iwernga ugpeqaghput Kiyaghneghem yugulikaqiinkut kayusillghakun Atanghem Jesus-em tawateghpigaq Gentile-enun pilleghmitun."
Taagken tawantullghiit qallegnanighwaaghulluteng nagatkagket Barnabas-enkuk, Paul-enkuk aapqangik ellmetegnegun Kiyaghneghem allaaghlluwhaghtillghi Gentile-enun.
Akuzineghmeng taaqsayek James-em pikii, "Ugpeqaalgutemni, nagataghtengnga!
Simon Peter-em ungipaatiinkut naten Kiyaghneghem nakmikuqestallghi Gentile-et ellminun katam yuguluki. Tawaten pilleghmikun liigikestekaqii ellngitlu piniqniluki.
Enkaam Kiyaghneghem sallgha Gentile-enun elqughutuq uuknaliqistet igaqegkiitnun. Akuzitni Igaqegkani Ataneq pikaaguq:
'David-em mangteghaa uulqaaguq iwernga uteghnighlunga nekefneqiglleqaqa. Naavumayaghngaan nallghusaghlleqaqa.
Taagken qamaglluteng ilangi yuget Gentile-eneng nakmikegkama whangamnun katam pinguluki, ellngita liisuglleqaat Ataneq.
Atanghuuq tawaten akuzikaq, ima qavngarugllak ellngan liitestekaqii tamaakut.'"
James-em nagneghutkii, "Enkaam whanga sumemni Gentile-et qiivegkat Kiyaghneghmun qaatkutesqughaafqiita Liilightuusamnnun pilteki.
Itupill latatgun neghesnaniilteki neqmeng aghqutkegkameng kiyaghnengllaqanun, qemitkameng teghikusameng, aawmeng; ineghteltekillu seghleghqusiqefqaan sex pisqelluku.
Tawaten piyaghqaanghitut qayughllak Moses-em Liilightuusaan iinghutkaqii tamaakut. Ima qavngarugllaggaaneng Jews-et nagataqiit Liilightuusat atightughluki ungipaqenghatki Sabbath-a tamaghhaan, nani alngunak synagogue-ni."
Taagken apostle-et, Elder-et, qamagllutengllu ugpeqat nakmiiqat yugmeggneng maligutesaghqameng Paul-enkugnun Barnabas-enkugnun Antioch-mun pinaqelghiignun. Nakmikegkagket Silas-enkuk Judas-enkuk ateghaqelghii Barsabbas-meng. Taakuk yugek Jerusalem-eghmiit ugpeqiita siivakepigtekagket.
Elkegnekun tuyuqiit latat whaten igaqegkat: "Whangkuta apostle-enillu Elder-enillu lataaqukut Gentile-enun ugpeqaalgutemnnun Antioch-melngughnun, Syria-melngughnun, Cilicia-melngughnunllu, quyakamsi!
Nagaquumaakut yumtanguq ilangita takulusi sameng pilusi seghleghyugtekaqiisillu kukragyugtekaqiisillu. Naqamllu whangkuta tawaten pisqumangitaput.
Enkaam qerngaamta agghilluta nakmikagput Judas-enkuk Silas-enkuk maligutesqellukek piniqegkamnnun ugpeqaalgutemnnun Barnabas-enkugnun Paul-enkugnun, elpesinun pinaqelghiignun.
Taakuk Barnabas-enkuk Paul-enkuk tuqusaghngiistek pikaaguk apalluqluku Ataneghput Jesus Christ-a.
Judas-enkuk Silas-enkuk kayaggnaqagput aapghwaaghesqelluki taakut ataasit latatkegkaput elpesinun.
Agleghnalghiimllu Taghnegham, whangkutallu itagnaqamsi allulluki Jews-et Liilightuusiit atuqenghisaghngaaghpesiki pisqelluki. Iwernga ukut Liilightuusat elpesinun atuqesugaput:
Neghegpenasi neqmeng aghqutkegkameng kiyaghnengllaqanun, aawmeng, teghikusameng qemitkameng, nuqetutaqiteggullu sex-kun seghleghqelleq. Maligtekufsiki taakut Liilightuusat taawa pinitun pillequsi. Tawatenginaq lataamsi."
Taagken taakut yuget aghulaqegkat Jerusalem-emeng Antioch-mun. Kaasameng qerngughlluki ugpeqat tuunegkiit latat.
Atightughluki latat elngaatall quyateghllakat qayughllak ilutughlleghiit.
Judas-enkuk Silas-enkuk elkeklu uuknaliqistengulghiik, enkaam ungipaqiighaataghllakak ugpeqanun ugpellghit iknaqughtesqelluki.
Tamaantelqinaghlutek aghulaqsukak. Enkaam ugpeqat aghulaqestekagket whaten pilukek, "Nekeggmellelgutek igleghalleghpetegni." Taagken uteghniqak kayagtistemegnun Jerusalem-emelngughnun.
Iwernga Silas tamaansukaq.
Taakuk Paul-enkuk Barnabas-enkuk Antioch-metaaghaqak. Elkeklu maligullutek uglapiglleghhiinun ugpeqanun apeghtughikaklu ungipaqikaklu ungipaaneng Atanghem.
Tagtalmi Paul-em pikaa Barnabas, "Takuughaqaaltegneki ungipaqivikegkapung Atanghem ungipaaneng, esghaghyaghtuultegneki natetulangi ugpeqaalgutepung."
Barnabas-em kelqesukaa John Mark,
iwernga Paul-em kelqesugumangilkanga, qayughllak Pamphylia-melluteng John Mark-em unitkakek qepghaqaghteng taaqestegpenaan.
Paul-enkuk Barnabas-enkuk aaghtiiraaghutkeghllagluku pelleghmun aghulaquutkak. Barnabas-em kelqelluku Mark angyaghpagkun Cyprus-mun pikaq.
Enkaam Paul-em aghulaqfagilgami nakmikegkaa Silas kelqennaluku. Taagken ugpeqat yughaatkellukek neghyukutkagket Ataneghmun aflengakesqellukek.
Igleghtekak Syria-kunllu Cilicia-kunllu iknaqughsaamiita ugpeqat ugpellghit.
Paul Derbe-tkaq enkaam taagken nagneqaq Lystra-mun, tamaani nallaqaa ugpeqaq yuuk aatqelghii Timothy-meng. Naangallu ugpeqaalghii Jews-a, naqam atanga Greek-a.
Ugpeqat qamaglluteng Lystra-melnguutlu Iconium-emelnguutlu akuzitkaqegkangat Timothy piniipiggniluku.
Paul-em kelqesukaa Timothy kayutnguluku enkaam circumcise-estekaa. Tawaten pistekaa tugukliisqelluku Jews-enun, qayughllak tamaanlenguut Jews-et liisimakegkangat atanga Greek-ngulghii.
Taagken igleghanguluteng neghllagnun kaanneghmeggni ugpeqat qaatkutesqaqegkangit apostle-etlu, Elder-etlu liilightuusangllaqiitnun Jerusalem-emi.
Enkaam ugpeqat wata ugpeqiighataghaqat, nulamanginaqatlu aghhutanga tamaghhaan.
Paul-enkut igleghtekat akulegkenkun Phrygia-mllu, Galatia-mllu, qayughllak Agleghnalghiim Taghnegham ungipaghtesimangilkangi ungipameng Asia-mi.
Tughwaaghluteng Mysia-mun nagneghnaqegkaayalghiit Bithynia-mun, iwernga Jesus-em Taghneghagkenka pisneghitkii.
Enkaam Mysia naghughlluku tesamavek Troas-mun pikat.
Unugmi tawani Paul-em esghaghwaalleghqun esghaqaa yuuk Macedonia-ghmii tagsighralghii. Yugem maniguutepiglluni pikaa, "Tagiluten Macedonia-mun kayusiitaghtikut!"
Legan Paul-em esghaghwaallghan kingunganeng yataaghqukut Macedonia-mun pinaluta, qayughllak liigikegkefut Kiyaghneghem ungipaqisukanginkut Pinilghiineng Ungipaneng tamaani.
Enkaam telanangameng nangaqaghtukut Troas-meng Samothrace-mun. Unaamingani Neapolis-mun piikut.
Taagken quutkun kaatukut neghllagmun Philippi-mun Macedonia-melngughmun Rome-eghmiit nelikiitnun. Qafsinat aghneghet tamaantukut.
Tamaansimaluta Sabbath-ngughsagu mingllutem amigllagakun aanluta kiiwegnun piikut, Jews-et tawani yughaataqnayukata. Aghnam ilangi tawantuteftut enkaam aqumuulluta aleghqughaput.
Ataasiq nagallghii Lydia-nguftuq, Thyatira-ghmii, akilpegaqayuk esnegrukegtameng qiipaghaghmeng, maniguutkayuk Kiyaghneghmun. Atanghem liigikestengngwaaqii Paul-em akuzitangi Lydia-mun enkaam ugpeqegkii.
Qamaglluteng nengllugutkullghiit paaptaayeyameng Lydia-m aqelqangllaghiinkut, "Sumeghpesini ipapik ugpeghumakuma Ataneghqun, whangkunnitaghhnayanghitsii?" Enkaam sagiqusinkut ellngitnitukut.
Ataasimi aghneghmi kiiwem esnenganilngughmun yughaatfigmun aglaamaluta, nallaghaghput qepghaghtelaaq aghnaghaq ilumikun tughneghalek. Taam tughneghaam uuknaliqutkestaqegkangi sangwaat sayaghqat sivutghulluki. Enkaam piliitestengita aklungighisiqngukangat.
Taam aghnaghaam maligsaaghiinkut Paul-llu whangkuta akilghuumaghmi, "Ukut yuget qepghaghtekii Aangelleghpigaam Kiyaghneghem! Ungipaataqiisi naten yugulillengelleghqameng!"
Qafsinegllak aghneq tawaten piiq. Qenwatlu Paul-em qinuyagulluku tughneghaq ilunganilnguq qiivluku pikaa, "Aatghakun Jesus Christ-am qelghamken aanesqelluten ellnganeng!" Tawaninginaq tughneghaq ilunganeng aanegkaq.
Piliitestengita liigiksamegteggu allgeghututkesaghqaananiimatseng aghnaghaq, Paul-enkuk Silas-enkuk akuqaqagket. Qamughsiighmeng aglaatkagket igleghutistenun akilpegaghvigmelngughnun.
Taagken igleghutistet aglaallukek Rome-eghmiit nanqigtistengitnun pikiit, "Yugek ukuk Jew-nguuk, seghleliighqiinguuk maani.
Apeghtughiiquk kiyaghtaalleghmeng whangkuta Rome-eghmiini liilightuusamta iinghutkiitneng. Tamaaken apalluqluku apeghtuusiik atuqnaanghitaput."
Enkaam yulghun ilatqaghtaalluni sughukagket Paul-enkuk Silas-enkuk. Nanqigtistet qelghutkagket aatkiik qesugumeng mataghqughluki anagulghesqellukek.
Anaguleghtaaneghmeng taaqlukek anusimingllaghvigmun kanaghtekagket. Taagken anusimingllaghvigem umiilganun maghqatutngwaaghesqegkagket.
Anusimingllaghvigem umiilgan tawaten kayagsatni iluklighpigaghmun qamavek kanaghtekakek. Taagken umughllagmeng unaghsimeng tukughusighlukek, maghqatkiit taakut tukughutet qapragyaghqaagpenakek.
Nani tamaani unugem qukaani Paul-enkuk Silas-enkuk yughaamaagmek ilagaqak usuqilleghmeng Kiyaghneghmun, anusimingllaghat tawanlenguut nagatkagket.
Nuuskagllagan nuna tuyepeghtaqaq, repall anusimingllaghvik tunemaghtuumaan aghulatkaa. Tawaninginaq amiget qelpeghaghtaatkat, anusimingllaghanengllu qiipraghutet ilefkaghaghtaatkat.
Anusimingllaghvigem umiilga taghtughyalghiimi, amiget qelpatuteftut. Sumeghmini anusimingllaghat qimaguusimaniluki savigpani nusugluku ellmineng tuqunnaqegkaq.
Iwernga Paul-em iglagtupiglluni pikaa, "Tuqunnaqegpenang elpeneng qayughllak qamaglluta whaantutukut!"
Anusimingllaghvigem umiilga keneghmeng tungsighluni iitqaghtekaq. Alingruughem ungelegsimaghmi Paul-enkuk Silas-enkuk manugkenkun segesqughtekaq.
Taagken aanututkellukek aaptekakek, "Yugegni ukughtek, naten salunga yugulillengnayaghsinga?"
Pikaak, "Ugpeqigu Ataneq Jesus enkaam yugulillengellequten, nengllugutetenllu yugulillengellequt."
Taagken Paul-enkuk Silas-enkuk ungipaqegkaak Ataneq ellnganunllu nengllugutanganunllu.
Tawani unugmi anusimingllaghvigem umiilgan ughvughteqii taakuk yugek anagulellghegkenka kiingik. Taagken nengllugutkullghiit paaptaayenginaamaghmeng pikat.
Paul-enkuk Silas-enkuk ellmeggnun aglaallukek neghestekagket. Nengllugutkullghiit quyateghllakat qayughllak ugpeqegkangat Kiyaghneq.
Aghsagu Rome-eghmiit nanqigtistengita kevgaqegkiit umiilwaateng ungipaasaghtiisqelluku anusimingllaghvigem umiilga whaten, "Paul-enkuk Silas-enkuk aanestikek."
Enkaam anusimingllaghvigem umiilgan Paul pikaa, "Nanqigtistet kayagutiistek aaneslamtegnguq enkaam aanelghaatek, aghulaqitek nekeggmellutek."
Iwernga Paul-em umiilwaaghet pikii, "Rome-eghmiingughngaamtung yugtuqami anaguleghtaakaqiinkung, talwa ipapighqutkegpenaan sameng anaggusimatfung. Taagken anusimingllaghiinkung. Enraghngam whaa maaten aksaqluku aanesnaqinkuung? Yeghlegillu! Ellmeggneng nanqigtistet tagiluteng aaneslinkung."
Paul-em tawaten piyisteng umiilwaaghet ungipaasaghtuqiit nanqigtistet. Enkaam nanqigtistet alingegkat Paul-enkuk Silas-enkuk nagaqughlukek Rome-eghmiingutkek.
Taagken takulukek qivghuklukek aanestekagket anusimingllaghvigmeng, aghulaqesqegkagketlu.
Enkaam Paul-enkuk Silas-enkuk anusimingllaghvigmeng aanyamek, Lydia-nkunun pikak. Tawani laalighfikluki ugpeqat kayemluki aghulaqegkak.
Paul-enkut igleghtekat Amphipolis-kunllu, Apollonia-kunllu Thessalonica-mun kaatelleghmeggnun kenlanga. Tamaani Jews-et synagogue-elget.
Paul piiqelleghmitun synagogue-mun pikaq. Pingayuni Sabbath-eni Paul-em liigikesnaqutkegkii yuget Christ-ameng Akuzitetgun Igaqegkatgun.
Uuknaliqelleghteggun liigikesnaqutkegkaa ipa Christ-a tuquyaghqapestaaghunilukullu unguvaghyaghqapestaaghunilukullu tuqulleghmeng. Pikii, "Una Jesus aapqegka elpesinun Christ-anguuq."
Ilangi Jews-et ugpeghluteng ilatkat Paul-enkugnun Silas-enkugnun. Tamaakutlu Greek-elghutet maniguutkayuget Kiyaghneghmun, aghnalghutetlu pingwaaghet ugpeghtuutkat.
Taagken ugpeqaanghilnguut Jews-et aqinaklukek Paul-enkuk Silas-enkuk tesqagantaqelghiineng sangigalngughneng yugneng qerngughtiluteng seghleliighqiighllakat. Qenwat qamagtengngwaaghluki Thessalonica-ghmiit qapraghqegkiit. Taagken ketanqusnaq Jason-enkunun aglaghluteng iitqaghtaatkat Paul-enkuk Silas-enkuk aanunnalukek yulghutnun.
Iwernga naalkenghisamegtekek, Jason-llu ilangillu ugpeqat qamughsiiqiit Thessalonica-m igleghutistengitnun. Akilghuukat, "Paul-enkuk Silas-enkuk navek alngunak pineghmegni seghleliighqiigaquk, whaa maanillu tawaten piiquk.
Caesar-em liilightuusii kipullegmun piiqiik whaten pilleghmegnegun, 'Jesus umiilegpigaaguq, Caesar umiilgunghituq.' Jason-em ellmeggnitestaqaak Paul-enkuk Silas-enkuk."
Tawaten piyata yugetlu igleghutistengillu Thessalonica-m sakraaghllakat.
Taagken igleghutistet pikiit Jason-enkut, "Qelghutagput Paul-enkuk Silas-enkuk elpesinun aghulaqestesqellukek Thessalonica-meng, iwernga sivuklusi manilitikut. Aghulaqegkayek manizi veghulleqaghput." Taagken aglaghtestekiit.
Mamlegtaghesnaghyagu ugpeqat Paul-enkuk Silas-enkuk aghulaqestekagket Berea-mun. Kaasamek synagogue-mun pikak.
Tamaakut Jews-ngit nagasukestaghlukek ayuqegkegket Paul-enkuk Silas-enkuk, Thessalonica-melngughneng. Aghhutanga tamaghhaan Jews-et ellmeggneng liinnaqegkiit Akuzitet Igaqegkat, liigiknaluki Paul-enkuk Silas-enkuk apeghtughillghik ipangutangi.
Enkaam uglapiglleghhiit ugpeghtuutkat, uglapiglleghhiitlu pingwaaghet Greek-et aghniitlu yugitlu ugpeghtuutkat.
Iwernga Jews-et Thessalonica-melnguut nagaqughyamegteggu Paul ungipaqiniluku akuzitanganeng Kiyaghneghem Berea-mi, Berea-tkat. Kaalluteng qapraghqiikat yugneng seghleliighqiikat tamaani.
Enkaam ugpeqat Paul esnemun atghaatqaghtestekaat iwernga Silas-enkuk Timothy-nkuk Berea-metkak.
Yuget igleghutilghiit Paul-meng maligutkat Athens-mun kenlanga. Uteghnighnaqngata Berea-mun Paul-em lipeghsaqakek Silas-enkuk Timothy-nkuk takusqelluni piyaghqaaghtaghesnaqayek.
Athens-mi Paul utaqiitkelluku Silas-enkugneng Timothy-nkugneng, yuvghiighyalghiimi tamaani seghleghyugllakaq, qayughllak kiyaghnengllaqaghtupigteftuq.
Enkaam Paul-em synagogue-mi Jews-etlu Gentile-etlu, maniguutkayuget Kiyaghneghmun liigikesnaqutkegkii Jesus, Christ-anguniluku. Akilpegaghvigmillu aghhutanga tamaghhaan kinkut alngunak tawanneghata aapghaqegkanga Christ-a.
Ilangita apeghtughistengita Epicurean-etlu, Stoic-etlu takuluku Paul aaghtiiraaqaat. Ilangita ilateng aaptekiit, "Una akuzivallughllak sameng piiqa?" Tamaakut ilangita pikaat, "Llangaqa nakumiit kiyaghneghit akuzitkaqii." Tawaten pikat qayughllak Paul-em ungipaqngukanga Jesus, unguvallghallu tuqulleghmeng.
Taagken Paul-mun maligtestekat agghistenun Areopagus-melngughnun. Enkaam kaasameng pikaat, "Taana nutaghaq apeghtuusaqaqegken liisuwaghput.
Sangwaa taana aapqan allaaghlluwhaaguq whangkunni, enkaam liigiksuwaghput sameng pisiitanga."
(Sangwaat nutaghat apeghtuusat pinghata Athens-eghmiitlu, nakumiitlu tamaavek lliiqat apeghyuwaqiitlu nagasugaqiitlu.)
Enkaam Areopagus-mi Paul-em nekevluni pikii, "Athens-eghmiini, liigikamsi elngaatall maniguutkayuguftusi elpesi yugni.
Igleghsalghiinga qagani akulmi, esghaghanka manigughvilghutesi, aghqefiklu ataasiq igaqfikngalghii whaten, 'Nallukegkamun Kiyaghneghmun.' Taananguuq Kiyaghneq nallukeghngaaghpesigu maniguqaghsi apeghyukegka elpesinun.
Taam Kiyaghneghem ulimakaqaa nuna, sangwaallu qamagtengngwaaghluku nunamelnguq. Atanqaa qilagemllu nunamllu enkaam maniguutfingllaqanisigatuq.
Taananguuq Kiyaghneq tuunikayuk unguvalleghmeng, aneghneghmeng, samengllu tamaghhaaneng yugnun. Akluksaghqaqenghitaa yuget kayusillghat qayughllak sangwaa tamaghhaan aklukigataa.
Kiyaghneghem ulimakaqaa ataasiq yuuk, enkaam taagken ataasimeng allgeqaaguq allaaghhiinaq yuuk nunamelnguq whani. Iingkerugllak yataaghqegkaqiillu qakun yuget allgeghyaghqaatangi, nanillu kiyaghsaghqaatangi.
Tawaten pikaqii yugnun iviisqelluni luuraq naalkennayukangatni. Naqamllu nalighhiinamnneng uyavanneghituq
qayughllak 'Ellngakun kiyaghtengnguukutlu, qapraguukutlu, allgeqaagukutlu.' Talwa ilangi igangllaghtesi whaten pikaalghiit, 'Ipapestaaq avaqutaqiinkut.'
"Kiyaghneghem avaqutaqutanganeng sumeghtaghaatkesaghqaqenghitaghput yuget ulimaaghistun gold-meng, silver-meng, nalighmeng uyghagmeng ayuqluki. Yuget sumeghtaghallghistun ayuqenghituq.
Sivunghani agani yuget salin nallukluku Kiyaghneq, aghyuughyugumangitii aghyuusaqeghngaata. Iwernga maaten qelghwii qamaglluki yuget naansaghngaata avuteghqelluki, seghleghqennaniisqelluki.
Kiyaghneghem tawaten qelqaqii qayughllak nekegtekaqaa aghneq nanqigtiviguluku. Nakmikegkamikun yugkun yuuk tamaghhaan tawateghlluwaaq nanqigsaghqaqaa. Liitesnaluku nakmikegkani yuuk unguvaghtestekaqaa tuqulleghmeng."
Nagalluku Paul-em aapqanga yuuk unguvaghtesimaniluku tuqulleghmeng, ilangita legasiighwaatkegkaat, iwernga ilangita pikaat Paul, "Wataqaaghaq nagasuwaghput alla apeghnaqegkuvgu."
Taagken Paul-em unitkii,
iwernga ilangita maligsaaghluku Paul ugpeghtuutkat. Ataasiq Dionysius-nguftuq, Areopagus-mi agghista, aghnaqlu aatqelghii Damaris-meng, kinkutlu ilangi ugpeghtuutkat.
Taam kingunganeng Paul Corinth-etkaq Athens-meng.
Tamaani nallaqaa Jew aatgha Aquila, Pontus-mi allgeqaq. Italy-meng kaanneghhaaftuk nulighqullghiik Priscilla-nkuk, qayughllak Umiilegpigaam Claudius-em eflequqii Jews-et Rome-emeng. Paul-em laalighfiklukek
elkegkenitkaq qayughllak qepghaqaak ellngan qepghaqaatun ayuqelghii. Tiintangllallghem akinga kiyaghusiqegkangat.
Sabbath-a tamaghhaan Paul synagogue-mun piluni ungipaghaqelghii Jews-enunllu, Greek-enunllu ugpeghesqelluki.
Silas-enkuk Timothy-nkuk kaatkak Macedonia-meng, taagken kenlekluku Paul ungipaqinginaghluni lliiqaq. Jews-enun aapqaa Jesus, Christ-anguniluku.
Jews-et kipullginaaghyatnillu seghletunllu akuzitkesatni, aatkami pagulangi ufsugulluki pikii, "Iflakufsi elpesi pilqaghsi, whanga pilqennaanghitaqa. Whaken kenlekluku Gentile-enun ungipaqinaqunga."
Enkaam unilluki Jews-et Titius Justus-mun lliiqaq, Gentile-mun maniguutkayugmun Kiyaghneghmun. Mangteghaa synagogue-em saaghwanilnguq.
Synagogue-em igleghutistenga Crispus-nguftuq. Qamaglluteng nengllugutkullghiit ugpeqegkaat Ataneq. Corinth-eghmiilghutetlu nagalluku Paul ugpeghluteng paaptaayekat.
Taagken unugmi ataasimi Paul esghaghwaalleghqun Atanghem pikaa, "Alingegpenang, yeghlegi ungipaqikestaa iilqayufqaavek
qayughllak elpenitaqunga. Kitumun alngunak aqnightesnaanghitamken, qayughllak neghllagmi whani uglapiglleghhii yuuk whanga pikaqa."
Enkaam Paul tamaani apeghtughikaq Kiyaghneghem akuzitanganeng ataasiq ayumiqulleq alla aghvinlek tanqit ilalluki.
Gallio, Rome-em umiilgughtestaqngagu Greece-mun, Jews-et qerngughulluteng sughugluku Paul aglaatkaat nanqigtivigmun.
Kaatulluku pikat, "Uum yugem apeghtughaqii yuget Kiyaghneq manigiisqelluku allanguluku Liilightuusamnneng!"
Iiwenllu Paul akuzinaqaquq, Gallio-m Jews-et pikii, "Una yuuk tegleguqaayaqan, yugtaqaayaqan nalighmeng sangwaa alngunak seghlepestaaq pikaqsaqagu ilapgapestaaghnayaghamsi.
Iwernga una yuuk tawaten pimangituq. Aaghtiiraaghutkengngunghitasi Rome-em liilightuusii, aaghtiiraaghutkengngwaasi elpesi katam Liilightuusasi, akuzitetlu aatghetlu sameng pisiitangi. Tamaaken nanqigtiyaghqaanghitunga, elpesineng piteki."
Enkaam eflequqii aanesqelluki.
Taagken yuget akuqaghluku synagogue-em igleghutistenga Sosthenes, qevutiiqaat nanqigtivigem manughaani iwernga Gallio-m avelghaqiinaqii.
Taam kingunganeng Paul paninang ugpeqanitkaq qafsinegllak aghneq Corinth-mi. Taagken angyaghpagkun aghulaqegkaq Syria-mun kelqellukek Priscilla-nkuk Aquila-nkuk. Kaasameng Cenchrea-mun Paul qiguqaq liigikesqelluku akequsani Kiyaghneghmun apeghiillgha.
Kaalluteng Ephesus-mun, tamaani Paul-em unitkakek Priscilla-nkuk Aquila-nkuk, synagogue-elluni liigikesnaqutkegkaa Jews-enun Jesus, Christ-anguniluku.
Ellmeggnitaghiisqegkaqsaqangat iwernga pipagningitkaq.
Enkaam aghulaqnaqngami pikii, "Kiyaghneghem piyukelqegkagu alla tagillequnga." Taagken Ephesus-meng angyaghpagkun aghulaqegkaq.
Kaalluni Caesarea-mun nagneqaq Jerusalem-emun laalighfiknaluki ugpeqat, taagken Antioch-etkaq.
Tamaantaghlluni aghulaqegkaq. Igleghutkelluku Galatia-kunllu Phrygia-kunllu, qamaglluki ugpeqat kayemumiita pikii.
Paul tawaten aneghsimaluku Apollos, Ephesus-mun kaatkaq. Jew-ngulghii allgeqaq Alexandria-mi. Elngaatall akuzillegllaklu liiteghllakaqlu Akuzitneng Igaqegkaneng.
Salin Alexandria-melluku kitum apeghtuqaqegkanga Atanghem tumanganeng. Enkaam sagiqepiglluni akuzitkengngukangallu apeghtuusaqngukangallu elqughaghlluku Jesus, apeghtuusiillu. Naqam liisimakegkanga paaptaayelleq John-em apeghtuutellghiinaatun ayuqelghii.
Ephesus-mi Apollos synagogue-elluni tetugpenani ungipaqikaq. Priscilla-nkuk Aquila-nkuk nagalluku aqelqangllaqaak liigikestaghaghnaluku Kiyaghneghem tumanganeng, wataqaaghaq elqughaghlluku.
Apollos Greece-mun piyugyan, ugpeqat kayemegkaat enkaam latakat Greece-eghmiit ugpeqiitnun upughatesqelluku. Taakut Greece-eghmiit ugpeqegkaqegkangat Jesus Kiyaghneghem kayusillghakun. Apollos-em kaalluni elngaatall iknaqughsaqaqegkangi ugpellghit apeghtughilleghmikun.
Yugtuqami aaghtiiraaghllakii Jews-et, Akuzitet Igaqegkat ipapighqusiqluki Jesus, Christ-anguniluku.
Apollos Corinth-melluku, Paul quutkun igleghakaq Ephesus-mun kenlanga. Tamaani ilangi maligsaaghtet nallaghluki
aaptekii, "Agleghnalghiik Taghneghak allgeghsimastekek ugpeghaqngafsi?" Pikaat, "Nakaa, nallukngwaaghagput Agleghnalghiik Taghneghak."
Aaplaataqii, "Samunmi paaptaayematsi?" Kiimsiqaat, "John-em paaptaayellghatun."
Paul-em pikii, "John-em paaptaayeghillgha avuteghqelluteng seghleghqennanilghinun ayuquq. Pikaqiillu ugpeqesqelluku kingumineng tagiyaghqaq, taana Jesus-nguuq."
Nagaqughyamegteggu taana, paaptaayekat aatghakun Atanghem Jesus-em.
Paul-em saafsaqminiki Agleghnalghiik Taghneghak iitqak ellngitnun. Taagken akuzikat allaaghhiinaastun ulustun, uuknaliqumaghmengllu pikat.
Entaqun qula maalghuk siipneqluku yuuk tawantuq.
Pingayuni tanqini Sabbath-a tamaghhaan Paul-em tetukaghpenani aleghquqii yuget synagogue-mi. Aaghhnaqutkegkii, liigikesnaqutkegkii Ataneghpagullghaneng Kiyaghneghem.
Iwernga ilangi pineghllulghiit ugpeghyunghitkat, enkaam sivungitni yuget seghletun akuzitkegkaat kiyaghtaalleq Atanghem apeghtuusaa. Enkaam Paul-em unitkii kelqelluki ugpeqat. Taagken aghhutanga tamaghhaan Tyrannus-em apeghtughivigani, Paul-em aleghqughaqegkangi yuget.
Tawaten pikaq maalghuk ayumiqullghek, enkaam tamaghhaghmeng Jews-etlu Greek-etlu Asia-melnguut nagaquqiit akuzitangi Atanghem.
Kiyaghneq allaaghlluwhaghtiighaataqaq saghiighanalghiimeng Paul-kun.
Talwa ilangita yuget Paul-em kakegllugiitiillu, aatkiillu llineghmegteki qinuyugnun naallghutaqelghiit, tughneghaatlu ilungitnilnguut aanaqelghiit.
Ilangi Jews-et igleghangulghiit nunanun, yugneng aanesquungukangit tughneghaat. Taagken Atanghem Jesus-em aatgha aanesquusiqnaqutkegkaqsaqangat. Pikat, "Qelghamken aanesqelluten taaggun ataasikun Jesus-kun Paul-em ungipaqegkaakun."
Sceva-m maaghraghvilek ighneghi tawaten pikat. (Taana Sceva Jew-ngulghii high priest-a.)
Iwernga tughneghaam pikii, "Liisimakaqa Jesus, liisimakaqa Paul, elpesi kinkungutsi?"
Taagken yugem ilumikun tughneghalgem qetgeghvikluki taakut yuget qevutiiqii, iknaqepigtutmineng qamaglluki avangilkegkii. Enkaam mangteghaaneng aanqaghtalluteng qimaguutkat amsikaghmeng, kiitiqullelighluteng.
Qamaglluteng Ephesus-eghmiit, Jews-etlu Greek-etlu alingruughutkat taana nagaqughluku, enkaam aatgha Jesus-em wataqaaghaq quulvaqaat.
Uglapiglleghhiit ugpenghhaqaniit yugtuqami apeghraqiit alignaghtaalleteng.
Uglapiglleghhiit alignaghtaaqayuguyalghiit tagiquulluki alignaghtaaghusit igateng paneghquqiit yulghutet esghaamanghitni. Igalghutet akitulesughyaqmegteki 50,000 silver drachmas-et akikeftiit.
Tamaana apalluqluku wataqaaghaq akuzitangi Atanghem mingitkat, enkaam uglapiglleghhiit ugpeqegkiit.
Kingungitneng tamaakut Paul qakiqniqegkaq Jerusalem-emun pinaluni, Macedonia-kunllu Greece-kunllu aagluni. Pikaq, "Jerusalem-etaghllunga taagken Rome-esaghqapestaaghuunga."
Taagken Paul-em kayutegni Timothy-nkuk Erastus-enkuk kayagtekakek aglaqestiisqellukek Macedonia-mun, ellnga Asia-metaghaqaq.
Nani tamaani pilleghmi uglaapiglleghhiit Ephesus-eghmiit elngaatall seghleliighutkegkaat kiyaghtaalleq Atanghem apeghtuusaqegkaa.
Tamaana seghleliilleq Demetrius-em silver-meng ulimastem piinliqaa. Tawaten pikaq qayughllak ulimalgutkullghiit elngaatall maningllaasiqngukangit silver-meng ulimaaghet temple-engwaaghhaat. Tamaakut temple-engwaaghhaat kiyaghnengllaqamun Artemis-mun maniguutfigestun ayuqelghiit.
Demetrius-em ulimalgutnillu ilangillu tawatelngughmeng ulimakayuget qerngughlluki pikii, "Ukughsi yugni, liisimakaghsi elngaatall maningllaghaqukut qepghaqamnneng.
Iwernga esghapagaghsillu nagataghsillu Paul-em pillgha. Piiquq kiyaghnengllaqat kiyaghnepigunghinniluki. Enkaam uglapiglleghhii yuuk allangughqughaa maani Ephesus-mi, maaninginaagpenaan tamaghhaanillu Asia-mi piiquq.
Seghleghhalek sanghilkumta qepghaqaghput ukavaghllequq. Liisimakaghsi qamaglluteng Asia-ghmiitlu nunataghhaanilnguutlu manigughaqaat aghnaq kiyaghneq Artemis. Sanghilkumta yuget sumeghtaghaatkesagulleqaat temple-a megnuniinniluku, Artemis-emllu aangelleghllaga satngunanighllequq."
Taakut yuget nagalluku Demetrius elngaatall sakraakat, akilghuughllakatlu, "Aangeghllagtuq Artemis-nga Ephesus-em!"
Mulugpenateng qamaglluteng Ephesus-eghmiit ketanqwaaghaatkat akilghuumaghmeng nallukeghngaaghmegteki saaqutangi. Paul-em igleghalgutkek Gaius-enkuk Aristarchus-enkuk Macedonia-ghmiik tamaanlenguuk uvitangitni. Ilangita yuget taakuk akuqaghlukek qamuqlukek ketarwakat qerngughutfigllagmun maliglluki yulghuteghllaget.
Paul iteghyukaayalghii yulghun aleghqughnaluku iwernga ugpeqat ighlekegkaat.
Talwa ilangita Asia-m igleghutistengita kevgaqutkaat ilakumtaaghteng Paul wataghllak itefqaan qerngughutfigllagmun pisqelluku.
Taakut qerngughutfigllagmelnguut wanlegi nepugllagughtekat. Ilangi yuget sameng akilghuughllaget, ilangi sameng allaneng akilghuughllaget. Kiyang allulluteng nallukegkangat sangameng qerngughusimatseng.
Taagken yuuk aatqelghii Alexander-meng, Jews-et apeghtughwaaghluku sameng pilleghqameng, akuziyaghtiisqegkaat sivungitnun yulghuteghllaget. Alexander-em iiggeni nengugutkii nagatesqelluni yugnun.
Iwernga yulghuteghllaget liigiksamegteggu Alexander Jew-ngutanga, qerngaghllagmeng akilghuughllakat, "Aangeghllagtuq Artemis-nga Ephesus-em!" Tawaten akilghuukat ketwhell maalghuk afluk.
Ataasim Ephesus-em umiilwaaghan nepiightesteqaghsamiki yulghutet pikii, "Ephesus-eghmiini, tamaghhaghllagmi liisimakaa Ephesus aflengakistekaa aangelghiim Artemis-em temple-ngan, agleghnalghiimllu uyghagem ifkaqam qilagmeng.
Kitum alngunak aygughiknaanghitiinkut taakugneng aflengakestengutfut enkaam nepiightek. Sangwaa temngighllak apeghiighvagilgafsigu sumeghtaghaghtek.
Taakuk yugek whavek tagitkaqagsi talwa sameng teglenghiteghngaayek temple-eneng, akuzitkenghiteghngaagnegullu sameng seghleghmeng kiyaghneghput Artemis.
Una nanqigtivigunghituq. Demetrius-enkut qepghaghtekullghiit sameng apallulgukumeng nanqigtivigmun aglaghlit. Tawani nanqigtistenun apeghnakangit apalluteng enkaam elngaatall avutkiiraaghhaat.
Wata sameng piyaghqalgukufsi sameng tamaaken qerngughutfigpigaghmi agghitkennakesi.
Tawaten piimsi qayughllak Rome-em umiilgita nagaququmegteggu una seghleliilleq aghneghmi whani, taana apalluqluku qaatkunneghinniluta liilightuusameggnun pinaqiinkut. Sameng'ngam pilleqesteki qayughllak apalliitukut seghleliighqiillemnnun."
Taam umiilwaaghem tawaten piluki aglaghtuutestekii.
Taana seghleliilleghllak alpagyan Paul-em aqfastekii ugpeqat. Kayemluki aghulaqegkaq Macedonia-mun.
Enkaam Macedonia-kun igleghutkelluku laalighqwaaghvikegkii ugpeqat, kayemumiita pikii. Taagken nagneqaq Greece-mun,
tamaantekaq pingayut tanqit. Yataaghqaquqlu angyaghpagkun Syria-nnaluni, liigikegkii Jews-en'nguq yataaghqaqeftut tuqunnaluku. Tamaaken apalluqluku uteghsukaq Macedonia-kun Jerusalem-emun.
Maligtestekeftii Sopater, ighnegha Pyrrhus-em, Berea-ghmii, Aristarchus-enkuk Secundus-enkuk Thessalonica-ghmiik, Gaius Derbe-ghmii, Tychicus-enkuk Trophimus-enkuk Asia-ghmiik, Timothy-llu.
Taakut aghulaqekestaghluteng Troas-mun, tamaani utaqiigut whangkunneng.
Kingunganeng Neqenghaghqellghan Yeast-aliimangilnguum Neqekrangllam, Philippi-meng angyaghpagkun aghulaqukut. Tallimat aghneghet atughluki kaataput ilaput Troas-mi. Tamaantukut maaghraghvinlek aghneq.
Sivulighmi aghneghani santillghem Troas-eghmiit ugpeqiitlu whangkutallu qerngughutukut neghnaluta Atanghem Neqenghaghqellghaneng. Sivukluni Paul ungipaqikaq unugem qukaanun kenlanga, qayughllak unaami aghulaqsugulghii.
Qemtamelnguukut kenelghutaghtuqami.
Nukalpigaq Eutychus, aqumluni qergesem esnengakun nagatkaq. Paul ungipaqimaluku qenwat Eutychus qavaghnikaq. Qenwatlu umuqilluni qavaghyalghiimi eslatmun ifkaqaq pamaken pingayaaneng qemtam. Aanluteng tuguyaqmegteggu tuquluni.
Iwernga Paul-em ukiragkiighluni segesqughfikluku qetkaa. Pikii, "Alingegpenasi, whaa unguvaamaaq!"
Taagken mayughtuulluteng Paul-em neqekrangllaq aavgughluku neghegkat. Aleghquutkat unulqusiq kenlanga aghtelleghmun, taagken Paul aghulaqegkaq.
Ugpeqat nukalpigaq aglaatkaat nenganun ilutullengeghllagluteng unguvallgha apalluqlluku.
Angyaghpagkun aghulaqukut Assos-mun sivungani Paul-em, qayughllak quutkun Assos-mun piluni wetku tamaani uuggnaqnilghii angyaghpagmun.
Kaasan Assos-mun qaakluku angyaghpagmun Mitylene-etukut.
Unaamingani Mitylene-meng aghulaqluta aghuliightukut Chios-em tungangakun. Taagken unaamingani kaatukut Samos-mun, enkaam awakaghaani kaatukut Miletus-mun.
Paul-em naghughsukaa Ephesus qayughllak Asia-mi kimaawiyunghilnguq. Pilleghqalgukumi Jerusalem-emun kaasupigtengngulghii angiinnaluni Pentecost-mun.
Miletus-melluni Paul-em tagsiqliqii ugpeqat Elder-ngit Ephesus-melnguut.
Kaasata pikii, "Liisimakaghsi naten kiyaghtaalqa elpesinillunga Asia-mun kaasuwhaallemneng ima.
Qepghaatkaqaqa Ataneq qusevegtepigllunga, qunituumaghmallu qaywa Jews-et seghleliighqeghllagngaatngallu, tuqunnaqutkeghngaatngallu.
Iwernga liisimakaghsi nuqetusigatanka sangwaat kayutkaghqasi ungipaqinemni, apeghtunemsi yugtuqamillu negpesinillu.
Qevuulluki qelghaqsaghanka Jews-etlu Greek-etlu avuteghqelluki seghleghqennaniqata qiivesqelluki Kiyaghneghmun, ugpeqisqellukillu Atanemnneng Jesus Christ-ameng.
Whaa maaten qaatkullunga Agleghnalghiignun Taghneghagnun Jerusalem-ennaqunga, nallukaqa sayaghqaqaatnga Jerusalem-eghmiit.
Iwerngaqun tamaghhiitni nunani takukamni Agleghnalghiim Taghnegham ungipaataqaanga Jerusalem-emi seghleliighlleqnilungallu anusimingllaghlleqnilungallu yugnun.
Iwernga whanga katam unguvalqa waakigataqa apeghiiqaghhnaluku qepghaqaq Atanghem Jesus-em qelghutkaa whangamnun. Aapghesqegkaqii Pinilghiit Ungipat Kiyaghneghem piniqellghaneng ayuqelghiit.
"Liisimakaqa allameng esghaghnaanghitaghpesinga, elpesi ungipiqutkamni Ataneghpagullghaneng Kiyaghneghem.
Tamaaken apalluqluku aghneghmi whani ungipaannaqamsi malghuklillngunaan, nalighsi iflakan whanga pilqenghitaqa,
qayughllak nuqetusimangitaqa sangwaa tamaghhaan Kiyaghneghem liitesukaa elpesinun.
Kiyaghneghem yugi penniighestun ayuqut, enkaam Agleghnalghiim Taghnegham elpesinun aflengakesqii katam tawaten penniighniightem aflengakellghatun penniini. Enkaam kelengangwaaghlusi, Kiyaghneghemllu yugi kelengakngwaaghluki. Aflengakiteki qayughllak Kiyaghneghem tukfiqaqii ellmi katam aawmikun.
Liisimakaqa uniskumsi apeghtughistesighwaaghet takulleqiisi. Katam tawatetut ugighsalghiistun amaastun naafqiinaqelghiit penniighmeng, naafqennaqutkelleqiit ugpeqat apeghtughilleghmegteggun.
Talwa ilangi ugpeqaalgutesi iqlengiqsaghqaagut ugpeqesqelluki apeghtughilleteng, ugpeghteqeghtekumegteki maligsaaghteknaluki.
Enkaam kelengangwaaghlusi puughtellengnayukafsi. Neqamikluku pingayut ayumiqullghet kelengasaaqaqamsi qamagllusi tamaaken aghneghtuumaan, unugtuumaan seghleliighllaghngaaghma, qunituumaghma.
"Naangniitkennaqaqa, neghyukutamsi Kiyaghneghmun aflengakesqellusi, ungipamunllu piniqellghanun quyastesqellusi. Nagatelleghpesigun taana ungipaq ugpellesi iknaqughllequtlu allgeghlleqaghsillu elpesi piliisaghqaghsi Kiyaghneghmeng. Taana piliisaghqaq tamaakunun pinguuq aaftekaminun ellminun katam yuguluki.
Elpesinitaqngama manigpesinengllu aatkaghpesinengllu qiliighumangitunga.
Liisimakaghpesinga sangwaa aklukegkaqa, ilamallu whangamnilnguut aklukegkiit qepghaatkayuwaanka allgeghhnaluki.
Sangwaa qamaglluku pikaqaqa elpesinun usputaasqelluku, whangamtun ughleghiilleghpesigun kayusiitesqelluki pipagningilnguut. Neqamikluku Atanghem Jesus-em whaten pillgha, 'Quyanaghataghaghtuq tuuniilleq allgeghutelleghmeng.'"
Paul tawaten akuzineghmeng taaqsami, segesqughlluni yughalgusiqii.
Qamaglluteng qiyamaghmeng Paul qetaqluku naaghaataqaat.
Qivghukelleghpigaqegkangat qayughllak pikaqegkangi allamengllu esghaghnaanghinniluteng. Taagken qanikaat angyaghpagmun.
Unisamteki ugpeqat angyaghpagmun uuglluta nangaqaghtukut Cos-mun. Unaamingani Rhodes-mun kaalluta taagken nagneghtukut Patara-mun.
Tawani angyaghpagmeng naalkutukut Phoenicia-nnaqelghiimeng enkaam uuglluta aghulaqukut.
Esghaghyamteggu qiighqaq Cyprus uughqangakun nagneghtukut Syria-m esnengakun Tyre-mun. Tawani usingighaat angyaghpak.
Tamaani ivaghluki ugpeqat naalkesamteki ellngitnitukut ataasiq santilleq. Agleghnalghiignekun Taghneghagnekun ugpeqat Paul Jerusalem-etesnaniqaat.
Aghulaqsaghqaaghtengngamta ugpeqaalgutemta nulighqullghiit, avaqutaqullghiit maligtiinkut esnamun. Tawani segesqughquulluta yughaatukut.
Taagken uugtukut angyaghpagmun, qaniighisteput nemeggnun aglaghtuutut.
Aghulaqluta Tyre-meng kaatukut Ptolemais-mun. Tamaani quyakluki ugpeqaalguteput ataasiq aghneq ellngitnitukut.
Unamingani Caesarea-mun kaalluta Philip-enkunitukut evangelist-emi. Maaghraghvinleqegkangat nakmikegkat kayutnguluki.
Estamaneng panilek ugiighumangilngughmeng, qamaglluteng uuknaliqistet.
Salin tamaansimaluta uuknaliqista Agabus, Judea-meng kaatuq.
Whangkunnun tagiluni Paul-em tafsinga iikluku asighqelluki iteganillu iiggenillu piinkut, "Agleghnalghiik Taghneghak piik, 'Jerusalem-emi tafsim uum yumanga Jews-et asighqesaghqaqaat, taagken tuunelleqaat Gentile-enun.'"
Whangkutallu ilangitallu yuget nagalluku Agabus tawaten pilghii ighlegaatkesaghaghput Paul Jerusalem-etefqaan pisqelluku.
Iwernga Paul-em piinkut, "Sangafsi qiyamaghpesi tawaten pistengnga? Seghleliighqaghpesinga! Whaa apeghiighwaaghlunga ayuqunga asighqesaghqaalunga Jerusalem-emi, talwa tuquyaghqaalunga apalluqluku Ataneq Jesus."
Paul sagiqsan iilqayagutaghput enkaangam piighput, "Yeqay Atanghem piyukellgha apeghiighli."
Enkaam qafsina aghneq atughluku yataaghqelluta aghulaqukut Jerusalem-emun.
Ilangita ugpeqat Caesarea-ghmiit maligtiinkut, kaasamta Jerusalem-emun aglaatiinkut tukughqamnnun Mnason-enkunun, Cyprus-eghmiimun. Ugpeqaqsuwhaaghteggun maligulluni ugpeqegkaa Jesus.
Jerusalem-emi ugpeqaalgutemta quyakluta upughatiinkut.
Unaamingani Paul maliglluku esghaghyaghtughyaqefut James, Elder-etlu qamaglluteng tawanteftut.
Paul-em quyakegkii. Taagken ungipaatkii tamaghhaaneng Kiyaghneghem apeghiillghaneng qepghalleghmikun Gentile-enilluni.
Nagalluku usuqegkaat Kiyaghneq. Taagken pikaat Paul, "Ugpeqaalgutemni, liisimakan uglapestaaghllaget Jews-et ugpeqaat Christ-a. Elngaatall qaatkusimanginaghyugaqutlu Moses-em Liilightuusaanun.
Ungipaataqiinnguq apeghtughaqatennguq qamaglluki Jews-et, Gentile-et nunangitnilnguut qaatkutefqiita Moses-em Liilightuusaanun pisqelluki. Piiqatenllunguq ighneghit circumcise-enghisaghngaata, talwanguq atuqesnanighaqan Jews-et kiyaghtaallghat.
Kaasimaniluten nagaqupestaaghnaqngwaaten. Sanaqestangam?
Itagnapiggnayaghtuq pisqellemtestun piyaquvek. Estamat yumta apeghiighyaghtungestaamiit akeqilleghteng Kiyaghneghmun.
Elpeklu maliglluki Temple-mun ukmangighyaghtaa Moses-em Liilightuusaan qelellghatun. Tukfighnaketenllu teghikusat aghqutkaghqasi enkaam aghqerraghhaasi Kiyaghneghmun. Taam kingunganeng yuget taakut taawa meqestengngwaaghluteng qigughyaghqaaghllequt Liilightuusat pisqellghistun. Elpeklu ukmangiquvek qamaglluteng Jews-et liigikelleqaat qaatkutngallghen Moses-em Liilightuusaanun. Liigikelleqaatlu nagaquqaghteng tamaana temngingutanga.
Taakut Gentile-et ugpeqiit ungipaatkaqaput latatgun qaatkesqelluki ukut, 'Neghegpenasi neqmeng aghqutkegkameng kiyaghnengllaqanun. Neghegpenasi aawmeng. Neghegpenasi qemitkameng teghikusameng. Nuqetaqiteklu sex-kun seghleghqelleghmeng.'"
Enkaam unaamingani Paul ukmangighyaghtuqaq Liilightuusat pisqellghistun maliglluki estamat yuget ukmangighyaghtulghiit. Taagken Paul Temple-mun iteghluni priest-et pikii, "Santilleq atughluku estamat yuget ukmangighsalleghteng apeghiighnaqaat Liilightuusat pisqellghistun. Tukfighlleqanka teghikusat aghqutkaghqiit enkaam aghqerraaghutaataqaghnakesi taakut yuget."
Iiwenllu santilleq naangnaqaquq taakut yuget ukmangighsallghat, Asia-meng pit Jews-et esghaqaat Paul Temple-melluku. Aga akuqaghluku akilghuukat,
"Israel-eghmiini, tagiightekqun! Una yuuk navek alngunak pineghmini seghlequughaqiinkut Jews-eni whangkuta, Liilightuusaputlu. Wataqaaghaq seghleghataghaaguq tagitaqngamiki Gentile-et Temple-mun Liilightuusat iinghutkiit. Sakusiiqaqaallu una agleghnalghii Temple-a."
(Tawaten pikiit sumeghmeggni Paul-mun Gentile-a itghusimaniluku Temple-mun, qayughllak Jerusalem-emi esghaqaqegkegket Trophimus-enkuk qerngaghmellukek. Trophimus Gentile-ngulghii Ephesus-eghmii.)
Jerusalem-eghmiit ugumiyugllakat, ketanqusnaq aglaghtuutkat Temple-mun akilghuusimaghmeng, seghleliighqiighllakat. Temple-mi Paul akuqaghluku qamuqaat eslatmun. Tawaninginaq kitum amigllaget uumkii.
Tuqunnaqutkumaluku Paul Rome-eghmiit pilluwaghtengita umiilgat ungipangegkaq qaga iingunaghmi seghleliighqiighllaguniluku.
Tawaninginaq Rome-eghmiit pilluwaghtengita umiilgat kelqegkaq umiilwaaghnengllu pilluwaghtenengllu enkaam aqfaasnaq aglaqat. Yulghuteghllaget esghaghluki pilluwaghtet qevuutiighnaniqaat Paul.
Taagken pilluwaghtet umiilgita tuguluku Paul asighqestekaa malghugneghneng qiipraghutneng. Pilluwaghtet umiilgita aaptekii, "Kinangaawa una yuuk? Samaa?"
Ataasikun akilghuumeng kiimsiisaqmegteggu repall umiilgem liigikenghitkii sameng pitangi. Enkaam pilluwaghtet umiilgita yugminun aglaatesqegkaa Paul pilluwaghtet mangteghiitnun.
Tutemqiiraaghnun kaatulluku pilluwaghtet kefkaat Paul, qayughllak yulghuteghllaget suugllugughteghllalghiit.
Yulghuteghllaget maliglleghaatkaat akilghuusimaghmeng, "Tuquteggu!"
Pilluwaghtet itghunnaqngatni Paul-em aaptekaa pilluwaghtet umiilgat Greek-estun, "Aleghquqaghnayanghisikaan?" Kiimsiiqaa, "Awii Greek-estun akuzikayuguziin?
Taanangunghisiin Egypt-eghmii qavnganghhaq qerngughtikaq yugmeng awiinnaluku Rome-em kavemenga, kilgaanun aghulaqutkii 4,000 yuget atelget, Yugtaghtet?"
Paul-em kiimsiiqaa, "Jew-nguunga, Cilicia-ghmii, allgeqaagunga neghllagmi Tarsus-mi. Aleghquqaghnayanghisingii yuget?"
Pilluwaghtet umiilgita angeghqumaksatni, Paul nekevluni tutemqiiraaghteggun iiggeni nengugutkii nepighesqelluki. Enkaam qallegnanighyata aleghquqii Hebrew-stun.
Paul-em pikii, "Anglegutemnillu siivanlleghnillu nagataghtengnga, liigikesnaqutkaghhnaqamsi saaqutemneng."
Jews-et nagasamegteggu akuzilghii ellmegestun elngaatall qallegnanighwaaghutkat.
Taagken pikii, "Jew-nguunga allgeqaq Tarsus-mi Cilicia-melngughmi iwernga maani Jerusalem-emi anglikaagunga. Gamaliel apeghtughistekluku liitngwaaqaqanka Liilightuusat sivunemta apeghtuusaqegkiit, enkaam tuunegkaagunga Kiyaghneghmun qaatkengngwaaghnaluku katam tawaten elpesistun.
Elngaatall amyuqetaatkegkaqanka tamaakut qaatkutngalghiit Jesus-em apeghtuusaanun repall tuqunnaqutkegkaqanka. Yugetlu aghnatlu tugustaqluki anusimingllaghtesquqaqanka.
High priest-emllu agghistetlu ipanguninaaghaat apelqa elpesinun. Whangamkun latat tuyughiit Jews-elgutemnnun Damascus-melngughnun, latatkumakangatnga ivaghiyaghtuunilunga ugpeqaneng. Naalkegkumki asighqelluki taginnaqnguyaghanka Jerusalem-emun aghyuughnaluki.
"Taagken Jerusalem-emeng Damascus-mun kaasaghtughaqungallu aghneghem qukaani qilagmeng nighugllak kuukgutqaghtuq whangamnun.
Uullghaghllunga nunamun nagaqughaqa ma pilghii, 'Saul, Saul, sangama amyuutkaqsinga?'
Aaptaqa, 'Kinanguzin, Ataneq?' Kiimsighaanga, 'Jesus-nguunga Nazareth-eghmii amyuqetaatkegken.'
Tamaakut igleghalgutma esghaqaqaat nighuk iwernga aleghqughtema menga nagaquumangitaat.
Enkaam aaptaqa, 'Ataneq, salanga?' Atanghem piinga, 'Nekevluten aglaa Damascus-mun. Tawani kitum ungipaalleqaaten Kiyaghneghem yataaghqegkaaneng elpenun.'
Ayaamalghiinga nighugllagem angtalanganeng enkaam igleghalgutma taslughaatnga Damascus-mun.
"Kaasamta yugem Ananias-nguuniiqegkangita esghaghyaghtughaanga. Elngaatall qaatkutngalghii Liilightuusamnnun, Damascus-eghmiit Jews-et pinistaghhiinatun akuzitkaqegkangat.
Takulunga piinga, 'Anglegutemni Saul, esghasagunneqigten!' Enkaam tawaninginaq esghaasagullunga esghaghaqa.
Piinga, 'Kiyaghneghem, sivunemta maniguqiita, nakmikaaten elpenun liigikesqelluku piyukelleni, esghiisqelluku Seghleghqumangilnguq Qepghaghteni, nagatesqelluku aleghquqangaten.
Enkaam ungipaghtekelleqaaten tamanganun esghaatelleghpenengllu nagatelleghpenengllu.
Sameng utaqiigaqsin? Saaqsin paaptaayesten, seghleghqelleghten ughvughtestiki tuqlughilleghpegun Aatghakun Atanghem.'
"Taagken Jerusalem-emun taginqigllunga, Temple-mi yughaamalunga esghaghwaalleghqun
esghaghaqa Ataneq. Piinga, 'Aghulaqragkiighi Jerusalem-emeng qayughllak maani tuguklighnaanghitaat ungipan whangamneng ayuqelghii.'
Kiimsighaqa, 'Ataneq, Jerusalem-eghmiit liisimakngwaaghaat synagogue-nnun piiqlunga tugulaqaqanka ugpelghiit elpeneng, anaguleghtestaqankallu anusimingllaghtestaqankallu.
Ungipaghten Stephen tuqutaqngatgu legan itagnaqegkaqaqa, taakut tuqutistengita qaasliit aatkiit aflengakegkaqanka.'
Atanghem piinga, 'Aghulaqi, kayaggnaqngwaamken agavek uyavanun Gentile-enun.'"
Tamaakut yulghutet nagatkaat Paul kenlanga Gentile-enun pinaqnillghanun. Taagken akilghuughllakat, "Tuquteggu! Unguvanguyaghqaanghituq!"
Sakrituteghllagem angtalanganeng akilghuutkelluku qaasliit aatkateng nengugulluki aghulatkiit, sunamengllu quulmun milughmikat.
Pilluwaghtet umiilgita esghapagluki pilluwaghteminun itghutesqegkaa Paul pilluwaghtet mangteghiitnun. Kayagutkaallu kagsagmigesqelluku aapghesqelluku sangan yulghuteghllagnun akilghuutkutanga.
Iwernga asighqesatni Paul-em aaptekaa umiilwaaq, "Rome-em liilightuusiitni itagnaghyaghqaawaa kagsagmikufsigu Rome-eghmii, talwa nanqigtegpenaan sameng anaggusimatanga?"
Paul-em tawaten piyatni umiilwaaghem umiilegteng takuluku pikaa, "Sanaqsin? Una yuuk Rome-eghmiinguuq!"
Taagken umiilgem takuluku Paul aaptekaa, "Ipa Rome-eghmiinguziin?" Kiimsiqaa, "Aa-a."
Pilluwaghtet umiilgita pikaa, "Whanga llivikuteghllaglunga Rome-eghmiingughtekaagunga." Paul-em pikaa, "Whanga Rome-eghmiingulunga allgeqaagunga."
Taakut aapqughaaghtekaghqaqsaqangi tawaninginaq iqillaghaatkat ellnganeng. Pilluwaghtet umiilgita liigiksamigu Paul Rome-eghmiingutanga alingegkaq qayughllak asighqestekaqegkanga.
Pilluwaghtet umiilgita liigikesukaa Jews-enun sameng apalluqutanga Paul. Enkaam unaamingani qiipraghutngightestekaa. Taagken chief priest-etlu agghistetlu qerngughutesluki aglaatkaa Paul ellngitnun.
Paul-em qiivluki agghistet pikii, "Jew-lgutemni, aghneghmun whavek kenlanga seghleghyugutangitunga kiyaghtellemni Kiyaghneghmun."
Aga High Priest-em Ananias-em nekevghalghiinun Paul-em tungangani qelghutkaa Paul qasaghtesqelluku qaanghakun.
Taagken Paul-em pikaa, "Ipapestaaq Kiyaghneghem aghyuughlleqaaten, uyuq piniiyugneq! Liilightuusatgun nanqigsaghqaqaghpenga iwernga elpek naafqaten Liilightuusat qasaghtestelleghpegun."
Paul-em saaghwanilnguut nekevghalghiit pikaat, "Seghletun aleghqughan Kiyaghneghem high priest-nga."
Paul-em pikii, "Jew-lgutemni, liisimaksaqumkun high priest-ngutanga tawaten pinayanghitaqa, qayughllak liisimaksaghaqa Akuzitngi Igaqegkani whaten pilleq, 'Igleghutilghiit yugpesineng seghletun akuzitkesaghqaqenghitasi.'"
Paul-em liigikluki ilangi Sadducees-ngutangi, ilangi Pharisees-ngutangi iglagtuluni pikii, "Jew-lgutemni, Pharisee-nguunga, sivunghenkallu Pharisees-nguut. Whaa nanqiggnaqaghpesinga qayughllak ugpeqegkenka tuqukat unguvaghsaghqaatangi."
Paul tawaten piyan Pharisees-etlu Sadducees-etlu aaghtiiraaghutkat aga malghughqengnginaamaghmeng pikat.
(Tawaten pikat qayughllak Pharisees-et ugpeqngukangit tuqukat unguvaghyaghqaaniluki, yaqulegtuniluku, taghneghaghtunilukullu, naqam Sadducees-et ugpeqigalkangit tamaakut).
Qenwat aaghtiiraaghullghiit iglagtughtekat. Ilangita Pharisees-et apeghtughikayuget Liilightuusaneng mesiighaatkaat Paul whaten, "Sameng seghleghmeng naalkefikneghmeng aghtughaghput, ipa entaqun taghnegham nalighmeng yaqulgem aleghquumaa."
Wanlegi aaghtiiraaghuteghllagyata repall Paul wayaalluku lliighyatgu, pilluwaghtet umiilgita yakughyagulluku aqnighhnayukatgu pilluwaghteminun aqfasluku awitutesqegkaa agghisteneng. Enkaam aglaatesqegkaa pilluwaghtet mangteghiitnun.
Tawani unugmi Atanghem aliighvikluku Paul pikaa, "Ilutuluten, katam tawaten Jerusalem-emi ungipaqelleghpetun, Rome-emillu ungipaqelleqaghpenga."
Unaamingani 40-neng uglalghiit Jews-et agghilluteng tuqunnaqegkaat Paul. Ellmeggneng akequtkat neghnaanghinnilutengllu, meghnaanghinnilutengllu kenlanga tuqutelleghmeggnun.
Enkaam chief priest-enunllu siivanlleghnunllu aglaghluteng pikiit, "Ipapestaaq akeqiikut neghnaanghinniluta kenlanga tuqutellemnnun Paul.
Elpesillu agghistetlu aapteggu pilluwaghtet umiilgat taginneqigtesqelluku Paul aapqughaaghwaaghnaqniluku. Enkaam tumemi taakwani whangkuta tuqulleqaghput."
Iwernga Paul-em uyghungan nagaqughluki agghillghit ungipaasaghtuqaa Paul pilluwaghtet mangteghiitnun.
Ungipaasatni Paul-em tuqlughluku umiilwaaq pikaa, "Uum nukalpigaam ungipaasuwaqaa pilluwaghtet umiilgat sameng, aglaataghtigu."
Umiilwaaghem tuguluku, aglaalluku pilluwaghtet umiilgat pikaa, "Anusimingllagham Paul-em tagitesqaa elpenun una nukalpigaq, samenguq ungipaasuwaaten."
Umiilgem tasluqluku iqitulluku ellnginaaghsamek aaptekaa, "Sameng ungipaasugsinga?"
Kiimsiqaa, "Jews-et agghisimaat aapnaluteng Paul aglaataghtesqelluku agghivigmun unaami, aapqughwaghataghaghnaqniluku.
Ugpeqegpenaki, qayughllak 40-neng uglaghtut yuget iighluteng tumemi utaqiinaqnilghiit tuqunnaluku. Akeqimaat neghnaanghinnilutengllu, meghnaanghinnilutengllu kenlanga tuqutelleghmeggnun Paul. Apeghiighluteng utaqiigaqut naten pilleghqaghpeneng."
Umiilgem ineghtengngwaaqaa nukalpigaq, "Kina alngunak ungipaategpenaan ungipaasaghtuumanilunga." Taagken aanestekaa.
Taagken pilluwaghtet umiilgita tagsiqlighlukek umiilwaaghek pikakek, "Ungipaasaghtughteki 200 pilluwaghtet, 70 kuunitistet, 200 panastet igleghsaqleggiinaaghllinnguq Caesarea-mun, ighivgaqun 9-eklaagmi.
Paul-llu kuunimeng yataaghqunnakesi igleghusighqameng, wataghllak pinitun kaatunnakesi Governor-mun Felix-mun."
Taagken governor-mun latatkegkaa Paul:
Ukut latat Claudius Lysias-meng pinguut Angellemnun Governor-mun Felix-mun, quyakamken.
Jews-et tugukaqaat Paul, tuqunnaqaqsaghpetaatlu iwernga liigikluku Rome-eghmiingutanga pilluwaghtekullghiini aqfaaghput aqnighhnayukatgu.
Liigiksugluku Jews-enun sameng apalluqutanga agghistengitnun aglaataqa.
Iwernga liigiksaqegka sameng apalliiteftuq tuqusaghqaaluni, talwa anusimingllaghyaghqaaluni. Taawanginaq Jews-et qaatkuuneghinniluku Liilightuusameggnun piiqeftaat.
Ungipaasatnga Jews-ennguq tuqunnaqaqaat Paul, tawaninginaq elpenun aglaatestaqa. Taakutlu avutkistengi kayagtanka elpenun apeghyaghtiisqelluku apallaat.
Enkaam unugmi tawani pilluwaghtet kayagtelleghmegestun aghulaqutkaat Paul kenlanga Antipatris-mun.
Unaamingani ilangi uteghniqat pilluwaghtet mangteghiitnun, taakut kuunitistet nagneghutkaat Paul Caesarea-mun.
Kaalluteng Paul aglaatkaat governor-mun, latatlu tuunegkiit.
Governor-em latat atightughluki aaptekaa Paul, "Nalighneghaneng Rome-em pinguzin?" Paul-em kiimsiqaa, "Cilicia-meng".
Governor-em pilaataqaa, "Avutkisteten kaaskata nanqiglleqamken." Taagken kelengakistenun kayagutkaa kelengakesqelluku Praetorium-emi mangteghami Herod-em ulimastekaani.
Tallimat aghneghet atughluki High Priest-a Ananias, ilangillu siivanlleghet, akuzistekaghqaatlu Tertullus, kaatkat Caesarea-mun. Nanqigtivigmi Governor-mun Felix-mun aapqiit Paul-em seghletun pillghi.
Tuqlughyatni Tertullus pikaq, "Angellemni Governor Felix-mi, elpek apalluqluten nekeggmellelguukut nunamnni qavngarugllaggaaneng. Tamaakutlu kiyaghtellemnni allangughquqaghten pinightut.
Salleghpenun tamaghhaanun iyamsiqayugllaguukut.
Kimaawisnayukamken takestaaghhaaluku akuzinaqunga, iyamsiqayugvikamken nagannaqegkefkut.
Una yuuk Paul seghleliighqistenguuq. Seghleliighqaqii qamaglluki Jews-et naansaghngaata. Maghyaghqughtekaat Jesus-em Nazareth-eghmiim maligsaaghtengita.
Talwa sakusiiqnaqegkaqsaghaa Temple-a, iwernga tugukaqaghput.
Nanqiggnaqegkaqsaghaghput liillightuusamta pillghatun, taawanginaq pilluwaghtet umiilgita Lysias-em tagiluni pilluwaghteminun wayaghtestekaqaa whangkunneng. Taagken qelghii avutkistengi elpenun tagisqelluki.
Governor Felix-mi, aapqughaaquvgu liigikelleqaten anaggunnilleput ipangutangi."
Jews-et ilatqaghtekat Tertullus-mun, akuzillghi qamaglluki ipangunikiit.
Taagken governor-em Paul akuzisqegkaa. Enkaam Paul pikaq, "Governor Felix-mi, quyaanga mesighaghnaqelghiinga elpenun, qayughllak liisimakamken qavngarugllaggaaneng nanqigtistenguuten whangkunnun Jews-enun.
Elpeni liigiksugnaghtuq ipangutanga akugaarugllak Jerusalem-etelqa maniguunnalunga Kiyaghneghmun.
Anaggunnistema liisimakaatnga aaghtiiraaghumangitaqa kina alngunak, qapraghqiimangitungallu yugneng Temple-mi, synagogue-nnillu, talwa nani alngunak Jerusalem-emi.
Enkaangam tawaten pimanighngaaghmegtengnga ipapighqennaanghitaat.
Iwernga apeghnaqaqa una elpesinun, manigughaqaqa Kiyaghneghat sivunemta maliglluku Tumanga Jesus-em. Ukut yuget pikangat temnginguniluku. Iwernga whangallu ellngistun ugpeqanka Moses-em Liilightuusii, uuknaliqistetlu igaqegkiit.
Anaggunnistemtunllu ugpeqaqa Kiyaghneghem unguvaghtesaghqaqii qamagtengngwaaghluki tuqukat pinighyaghngaata, seghleghuyaghngaata.
Enkaangam quunpeng kiyaghhnaqutkaqunga seghleghyugutkaghqiillunga Kiyaghneghmunllu yugnunllu.
"Qafsinegyak ayumiqulleq atughluku qantaghaqunghhaq uteghnightunga Jerusalem-emun manilinnaluki aklumalghiit Jews-elgutenka, aghqerraaghnalungallu Kiyaghneghmun.
Pelungighsaneghmeng apeghiighlunga Temple-mi aghqerraaghumalunga, ilangita Jews-et Asia-meng pit esghaghaatnga. Uvitka paaghqituqlu seghleliighituqlu.
Taakut Jews-et sangameng taginghitat? Sameng anaggusimakuma ellnginguyaghtut aapghistekaghqanka seghletun pillemneng iwernga aviitut.
Yeqay ukut whaanlenguut nagatkaqaatnga mesighaghaqngama Jews-et agghivigitni, apeghlitgu anaggutelleghmeng naalkefikumakumegtengnga.
Entaqun ellngitni seghleghuuq whaten piiqngamki, 'Nanqigtaghpesinga qayughllak ugpeqegkenka tuqukat unguvaghyaghqaaniluki.'"
Iwernga Felix-em, liisimakngwaaghluku kiyaghtaalleq Jesus-em apeghtuusaa, wintakusitkaa nanqigtegpenaan Paul. Pikaq, "Pilluwaghtet umiilgat Lysias kaaskan agghitkelleqaqa Paul."
Taagken umiilwaaghmun kayagutkaa Paul kelengakesqelluku, naqam anusimingllaghtesnaniqaa. Ighsakesnaniqiillu ilakumtaaghita sameng taginneghatgu aklukegkaaneng.
Qafsinat aghneghet atughluki Felix-em Jews-a nuliini, Drusilla, kelqelluku tagikaq. Tagsiqlighluku Paul, nagatkaak ungipalghii ugpeqilleghmeng Jesus Christ-akun.
Paul-em akuzitkesaki ukut: pinitun kiyaghtaalleq, nuqenneghtulleq, Kiyaghneghemllu nanqigtilleghqaa tamaghhaanun. Governor Felix-em alingluni pikaa, "Aanelghaaten'ngam, alla aqfasleqamken pilleghqangegkuma."
Tawani pilleghmi Felix neghyunguyalghii Paul-mun manililleqniluni pegtekumigu. Tamaaken apalluqluku tagsiqlighaqegkanga mulutegpenaan aleghquunnalutek.
Taagken maalghuk ayumiqullghek atughlukek, Porcius Festus governor-ngughtekaq. Iwernga Felix-em efqughsugluki Jews-et Paul unitkaa paninang qiipraghusighngaluku.
Festus kaasami Caesarea-mun igleghutinaluni, pingayut aghneghet atughluki aghulaqegkaq Jerusalem-emun.
Tawani chief priest-etlu, igleghutistengitallu Jews-et ungipitkaat, Paul seghleliighqiighllakaaniluku Jews-eneng.
Sagiqutkaat Festus-mun, Paul tagitesqelluku Jerusalem-emun qayughllak aksaqluku tuqusukaat tumangani.
Iwernga Festus-em pikii, "Paul kelengakaqaghput Caesarea-mi. Qantaghaqun uteghnighyaghqaagunga,
igleghutistegpesi maliggnakangatnga. Elngaatall tawani sameng anaggusimakan apeghnakangat."
Festus Jerusalem-emetaghaqaq pingayuneng inglulek nalighmeng qula aghneq, taagken Caesarea-tkaq. Unaamingani nanqigtivigem aqumutagkenkun aqumluni aqfastekaa Paul.
Tagisatgu, Jerusalem-eghmiit Jews-et kanglluqaghlluku anaggutaataghllagumanikaat iwernga ipapighqepagningitkiit anaggutellghi.
Paul mesighaqaq, "Qaatkiganneghitanka Jews-et Liilightuusiit, seghletun pingigatunga Temple-mi, seghletun pimangitaqa Rome-em Umiilegpigaa."
Festus-em efqughsugluki Jews-et aaptekaa Paul, "Jerusalem-emi whangamnun nanqigtesugsiin?"
Paul-em kiimsiqaa, "Nakaa! Whaa Umiilegpigaam nanqigtivigani nekevghaanga enkaam tamaaken apalluqluku whani nanqigsaghqaagunga. Liisimakngwaaghan Jews-enun anaggutellghitunga.
Anaggusimakuma Rome-em liilightuusaan pillghani repall tuqusaghqaalunga, anagnaqnaanghitaqa tuqulleq. Iwernga Jews-et anaggunnillghat temngingukan, kitum alngunak Jews-enun sastekanganga, taana yuuk qaatkunnaanghituq Rome-em liilightuusaanun. Rome-em Umiilegpigaanun nanqigtesugtunga."
Festus-enkut agghilgutkullghiit agghinneghmeng taaqsameng Paul-em piyukellghaneng, Paul pikaa, "Nanqigtesugulghiiten Umiilegpigaghmun, Umiilegpigaghmun aglaghllequten."
Taam kingungiighhaaneng Umiilek Agrippa kaatkaq Caesarea-mun kelqelluku nayani Bernice, quyaknaluku Governor Festus.
Tamaansimalukek Festus-em ungipamsugutkaa Agrippa Paul-meng. Pikaa, "Governor-ngughsalghiinga Felix-em yuuk anusimingllaghvigmetestaqeftaa maani.
Jerusalem-emellunga chief priest-etlu, igleghutistengitallu Jews-et ungipaataatnga Paul-em anaggutellghaneng. Taagken aaptaatnga whangamnun tuqutestesqelluku,
iwernga kiimsiqaqanka, 'Whangkuta Rome-eghmiini kinkut alngunak nanqigtegpenaki tuqusigataput. Liilightuusaput whaten pikaagut, Seghletun pinikaat, sivukluni apeghtesaghqaaguq ipa pimatanga anaggunnistet nagatestekluki. Taagken liigikelleqaghput salleghqaghput.'
Enkaam Paul-em anaggunnistengi tagilaghaasata aga unaamingani aqumegkaagunga nanqigtivigkun, tagitestekaqaqallu Paul.
Anaggunistengi nekevuulluteng seghletun pillghi apeghyaqmegteki sumeghtaghaatkellemtun seghleghtutkanghiteftut.
Taawanginaghhaq aaghtiiraaghumakangat ugpeqilleghmeggneng, taanallu yuuk aatqelghii Jesus-meng tuqumaniluku, iwernga Paul-em sagiqutkaqaa unguvaamaniluku.
Liisimakepagunghitutemneng tamaakut, Paul aaptaqa nanqigtesugutanga Jerusalem-emi.
Iwernga Paul-em kiimsighaanga, 'Nanqigtesugtunga Umiilegpigaghmun. Kelengakestinga kenlanga aglaghtestelleghpenun ellnganun.' Enkaam anusimingllaghvigmun kanaghtesneqigtaqa kenlanga aglaghtestelleghqamnun Umiilegpigaghmun."
Agrippa-m pikaa Festus, "Whangallu nagasugaqa Paul." Pikaa, "Unaami nagalleqan."
Unaamingani Agrippa-nkuk Bernice-enkuk iitqak qerngughutfigllagmun elngaatall aarraghwaaghlutek umiilgem aatkaaneng, maligtestekluki umiilgitlu pilluwaghtet, igleghutistengillu Caesarea-m. Taagken Festus-em itghutesqegkaa Paul.
Festus-em pikii, "Umiilegmi Agrippa-mi, elpesillu qamagllusi whaanlengughni, una yuuk esghaqesi, Paul-nguuq. Qamaglluteng Jews-et maanlenguut, Jerusalem-emelnguutlu qikeghqukegkaqaat whangamkun repall akilghuutkegkaqaat tuqusaghqaaniluku.
Iwernga nanqigsaqegka sameng apalliiteftuq tuqusaghqaaluni. Ellmineng nanqigtesukaatanganeng Umiilegpigaghmun aglaghtesnaluku piiqaqa.
Iwernga latatgun sameng ipapighqengngalghiimeng apeghyaghqiitunga Umiilegpigaghmun uumeng yugmeng ayuqelghiimeng. Enkaam tagitaqa sivugpesinun, kiyang elpenun Umiilegmi Agrippa-mi! Neghyukaqa aapqughaaqumteggu sameng latasighqameng naalkefiknayukamkun.
Whangamni temnginguuq aglaghtestekumkun anusimingllaghaq Umiilegpigaghmun sameng anaggutelleghmeng apallungunaan."
Agrippa-m pikaa Paul, "Taawa mesighaghyaghqaaghtuten, saaqsin akuzi." Paul-em iiggeni nengugulluki, pikaa,
"Umiilegmi Agrippa-mi, aghneghmi whani elngaatall aneghneghtunga sivugpeni mesighaghnaqelghiinga Jews-et anaggutelqennikangitneng,
qayughllak nallukenghitngwaaghaten Jews-et nangaghneghitlu apalluqutkaqegkangitlu. Enkaam nangllegsipigllunga aaptamken nagataghtesqellunga.
"Nunamnilnguutlu Jerusalem-emelnguutlu qamaglluteng Jews-et liisimakaat kiyaghtaalqa anglinghhaatemneng ima.
Apeghyugyaqumegteggu liisimakegkaghteng apeghnayaghaatnga iiwleng qaatkutngalghiinga Jews-et Liilightuusiitnun.
Whaa Jews-et tagistaatnga whavek nanqigtesqellunga qayughllak neghyukngukegka Kiyaghneghem unguvaghtilleghqaa tuqukaneng akequsaqegkaa sivunemnnun.
Taanata akequsaq qula maalghuk siipneqelghiit ramkemta neghyukegkangat allgeghhnaluku, elngaatall maniguutnguluteng Kiyaghneghmun unugtuumaan, aghneghtuumaan. Umiilegmi, iwernga taana ataasiq neghyukilleq apalluqluku Jews-et nanqigtesugaatnga.
Sangafsi sumeghtaghaghaqetsi Kiyaghneq unguvaghtipagninginniluku tuqukaneng?
"Sivunghani agani ugpeqepigtekaqaqa kipullginaalleghllaka elqughutnganiluku aatghaneng Jesus-em Nazareth-eghmiim.
Tawaten pikaagunga Jerusalem-emi. Chief priest-eneng pilleghqangegkaagunga anusimingllaghtesnaluki ugpeqalghutet. Tuququghnaqngatki itagnaqepigtekaqanka tuqutesqelluki.
Uglaghngaan aghyuughtestekaqanka tamaghhiitni synagogue-nni, whatenllu pisnaqutkegkaqanka, 'Ugpeqnaniimaaqa Jesus.' Ugumiyagutepigtekaqanka repall malighqaqaqanka talwa Gentile-et nunangitnun amyuutkennaluki.
"Tamaaken apalluqluku Damascus-etunga pilleghqalighlunga, qelellelighlunga chief priest-eneng.
Umiilegmi, igleghtaaluta aghneq qukaghitaquqlu esghaghaqa nighuk nighugataghalghii siqineghmeng, kuukgullghii qilagmeng pamaken. Elngaatall nighupiglluni kuukgutkaaguq uvitemnun, igleghalgutemnunllu.
Qamaglluta ulleghaatukut nunamun. Taagken ma nagaqughaqa whaten pilghii Hebrew-ghmiistun, 'Saul, Saul! Sangama amyuutkesinga? Aqnighquuguten elpeneng amyuutkilleghpegun, tawateghpigaq ox-em aqnighqullghatun ketngighqulleghmikun yugmi maghyaghquusii.'
Aaptaqa, 'Kinanguzin Ataneq?' Atanghem kiimsighaanga, 'Jesus-nguunga, amyuutkegken.
Nekevi. Aliighvikamken qayughllak nakmikamken qepghaghtengulutenllu liisimakistengulutenllu. Apeghnaketen tamaakut esghaaqaghten aghneghmi whani, tamaakutlu kelgusaghqanka kinguvaqun aliighvikegkumken.
Yuguliiqnaaghamkenllu elpek katam yugpeneng, Gentile-enengllu. Ellngitnun kayaggnaqngwaamken
esghaghtestesqelluki, tunulluki mamlegmeng qiivesqelluki nighughmun, tunulluki Tughneghaam aghtughyaghqaanghillghaneng qiivesqelluki Kiyaghneghem aghtughyaghqaanghillghanun. Taagken Kiyaghneghem seghevulleqii seghleghqellghitneng, ilalleqiillu tamaavek aaftekaminun ugpeqillghitgun whangamneng.'
"Umiilegmi Agrippa-mi, qaatkegkaqaqa taana esghaghwaalqa qilagmeng.
Sivuklunga ungipaqiinga Damascus-mi taagken Jerusalem-emi, tamanganillu Judea-mi. Ungipaqiinga Jews-enunllu Gentile-enunllu avuteghqelluki seghleghqennanighluki qiivesqelluki Kiyaghneghmun, pinitunllu pisqanka ipapighqutkesqelluku avuteghqelluteng seghleghqennaniimatangi.
Tawaten ungipaqilqa apalluqluku Temple-mi Jews-et tugulunga tuqunnaqutkegkaqaatnga.
Iwernga Kiyaghneghem kayusiitaqaanga whavemun kenlanga, enkaam sivugpesigun nekevlunga aapghaqa Christ-a pingwaaghllagnunllu ukavantalghiinunllu. Aapqaqa taananguuq ataasiq uuknaliqistetlu Moses-emllu uuknaliqutkegkaat.
Pikaagut Christ-a ikfiqepestaaghlleqniluku enkaam sivuliiluni unguvaghyaghqaaniluku tuqulleghmeng. Apeghyaghqaanilukullu nighuga yugulillghem yugnunllu Gentile-enunllu."
Paul mesighaamaluku Festus-em akilghuughllakaa, "Paul, nallungughtuten! Liitelleghllagpek nallungughtestaaten!"
Iwernga Paul-em pikaa, "Governor Festus-mi, nallungughtellghitunga, liisimalunga ipameng akuzinguunga.
Umiilgem Agrippa-m liisimakngwaaghaa tamaana enkaam tetugpenaan aleghqughaqa. Liisimakaqa nagaquqaqii qamaglluki tamaakut qayughllak aksaqluku pikaanghitut.
Umiilegmi Agrippa-mi, ugpeqaqsikii uuknaliqistet igaqegkiit? Liisimakamken ugpeqaqaten!"
Umiilgem Agrippa-m aaptekaa Paul, "Sumeghpenii-i whaa takesqughhaan aleghqughlunga ugpeghtesnaqsingaa Christ-ameng?"
Paul-em kiimsiqaa, "Takesqughhaaghngaan, nalighmeng taakluku aleghqughyaghngaamken yughaatkengngwaamken Kiyaghneghmun ugpeghesqelluten. Ellnginaghpek yughaatkengngunghitamken, yughaatkengngwaamsi qamagllusi nagallghiini whangamneng aghneghmi whani, whangamtun lliighesqellusi iwerngaqun qiipraghutngunasi!"
Taagken Umiilek Agrippa, Governor Festus, Bernice, tamaakutlu ilangi nekevuutkat.
Aanluteng ellmeggneng aleghquutkat, "Uumun yugmun sameng apalliitukut tuqutusighqameng nalighmeng anusimingllaasighqameng."
Agrippa-m pikaa Festus, "Aanesnayaghaghput Umiilegpigaghmun nanqigtesqelluni pikaanghisaqan."
Festus-em Italy-tesqesugyinkut angyaghpagkun, aglaatestekii Paul-llu ilangillu anusimingllaghat umiilwaaghmun Julius-mun. Julius-enkut pilluwaghtekullghiit aatqelghiit, "Umiilegpigaam Pilluwaghtengi."
Taawa angyaghpak Adramyttium-emeng pi, aghulaqsaqleggiinaaghtekaq nenun Asia-m esnenganilngughnun. Tawavek uuglluta aghulaqukut. Aristarchus-em maligtiinkut Thessalonica-ghmiim. (Thessalonica Macedonia-melnguq).
Unaamingani kaatukut Sidon-mun. Julius-em pinitungwaaq pikaa Paul, laalightestaqluku ilakumtaaghanun Sidon-mi, sameng aklukegkaaneng tuunaqluku pisqelluku.
Sidon-meng aghulaqukut anuqa aygumun enkaam igleghtukut uqiinellghakun qiighqam Cyprus-em.
Igleghaakut esnengakun Cilicia-mllu Pamphylia-mllu, taagken nagneghtukut Myra-mun Lycia-melngughmun.
Tamaanteftuq angyaghpak Alexandria-meng pi, enkaam Umiilwaaghem Julius-em liigikluku Italy-nnaqutanga uugtestiinkut.
Nunmaasqughhaq igleghtukut qafsinegyagllak aghneq, iwernga piyaqliighngaamta kaatukut Cnidus-mun. Anuqliitem igleghapagningiitesinkut taagavek, igleghtukut uqiinellghakun qiighqam Crete-em, naghughlluku Salmone.
Esnengiighhaakun igleghtukut piyaqliighngaamta, kaatukut kangighamun aatqelghiimun, Uqitaghvik Kangighaq, taana qantaghanlenguq Lasea-meng.
Tamaanteghllagtukut qenwat yakughnaghtaa taakluku igleghamun, siingenllu Aghneq naghughlleghhii priest-et aghqerraaghvigat seghleghqellghitnun Jews-et. Enkaam Paul-em kelengasaaghii angyaghpagem umiilwaaghi.
Pikii, "Ukughsi yugni, sumemni whaa elngaatall yakughniighnaqukut igleghallemnni. Iflaaqelteggullu angyaghpagput usituumaan, entaqun talwa tuqulaghaallequkut."
Iwernga Umiilwaaghem Julius-em nagatkaqegkek angyaghpagemllu umiilga, angyaghpaleklu yuuk avelghaghluku Paul.
Allullutengllu angyaghpagem yugi igleghsukat qayughllak taana kangighaq yakughnalghii angyaghpagmun uksughfiguluni. Kaannaqnaluteng Phoenix-mun pikat uksughsaghqaaluteng tamaani. Phoenix-em kangighaa qiighqamelnguq Crete-mi, northwest-munllu southwest-munllu ayuqelghii.
Ikegkemeng anuqataghaaghsan angyaghpagem yugi pikat, "Taanata anuqa utaqakaghput." Enkaam uyghiita sayugluku telanangaakut Crete-em esnengiighhaakun.
Iwernga anuqlighllagtuq nakaghyameng enkaam qiighqameng atghaghteghllagaa.
Angyaghpak awatmun tengsagu quutmun taglaghnaqutkesaghluta iilqayugtukut enkaam upuupeng tengtestukut.
Qiighqasqughhaam Cauda-m uughqanganun lliighusinkut uqiteghraagtukut. Tawani qamuqsaqefut angyaghhaghput piyaqliighutkeghngaamteggu qaakaghput.
Taagken angyaghpak ayugighsaghaat asighlluku tapghaghmeng. Alingluteng qenaaghllughquunnayukameng Syrtis-mi telanangat ifkaghqughluki tengtestukut.
Unaamingani paninang esla almesiqeghllagyagu, angyaghpagem usingan ilangi meghmun ateghqughiit.
Awakaghaani esla almesiqsagu angyaghpagem sanqutngi ateghqughiit.
Qafsinegllak aghneq siqinngunani, ighaleqetaangunani piiq eslam seghleghllagem angtalanganeng. Enkaam talwa iilqayugtukut, isigimaqun tuqulaghaannaqelghiikut.
Yuget neghegpenateng muluughllagyata Paul-em nekevluni pikii, "Ukughsi yugni, nagatkaqsaqufsinga kennayanghilnguukut Crete-meng enkaam aghsaan seghleliighnayanghitusi, saghyangiinnayanghitusi.
Iwernga iilqayugpenasi, nalighhiinaghsi tuqunaanghituq iwerngaqun angyaghpagiillequkut.
Unuk Kiyaghneghem yaqulgan takukaqaanga. Taanata Kiyaghneq manigughaqegkegka, ellngan pikaanga.
Yaqulgem piinga, 'Paul, alingegpenang, kaallequten Rome-emun, nekevellequten sivungakun Umiilegpigaam. Yughaatkegkaqutegpeneng angyaghpagmetelguteten qamaglluki Kiyaghneghem yugulilleqii.'
Enkaam quyatek, ugpeqiinga Kiyaghneghqun tawatetngwaaghesqelluku ungipaatellemtun.
Iwerngaqun angyaghpagiillequkut qiighqami."
Qula estamat siipneqluku unuk Kelliimi Adriatic-mi tengtiinkut. Taakwani unugem qukaani yulaaghet piiqut quutmun tughwaaghsugninniluta.
Tapghaq uqigkutighluku meghmun ateghsaqmegteggu yuginaq yaagneq uusqaghtutkaftuq. Tazingapighqaaghyamta tapghaq ateghllaataghyaqmegteggu akimigaq yaagneq uusqaghtutkaliimalghii.
Yulaaghet alingegkat angyaghpak qalmesinnayukan enkaam estamaneng uyghighaat kingungakun. Taagken yughaghtut aghhragkiighesqelluku.
Angyaghpagem yulaaghi anagnaqegkat sivuyaga angyaghpagem uyghiitelighnaqesighwaaghutkelluku, angyaghhaq meghmun ateghtekaat.
Iwernga Paul-em pikii umiilwaaqlu pilluwaghtetlu, "Ukut yuget aghulaqegkata kayutepagiillequkut enkaam elpesi tuqulaghaallequsi."
Enkaam pilluwaghtet angyaghhaq keputkaat.
Aghtaghaghnaqaqaallu Paul-em qamaglluki neghesqughwaaqii, pikii, "Qula estamat siipneqluku aghneq neghelqunghitusi qayughllak elngaatall kelengaruulghiisi.
Tamaaken apalluqluku neghesqughwaaghnaqamsi iknaqughtesqellusi. Nalighhiinaghsi tuqunaanghituq talwa aqnighhnaanghituq."
Nepiighyami neqekrangllameng tugulluni igamsiqayugvikluku Kiyaghneq manungitni ikulluni neghegkaq.
Yuget ilutughsaghyisteng ellngitlu qamaglluteng neghuutkat.
Qerngaghllagemta angyaghpagmelngughni 276-nguukut.
Qamaglluteng neghuunneghmeng apeghiighyameng angyaghpak uqengellinaluku wheat-a meghmun ateghqughaat.
Aghsagu quutmeng esghaatut, taawanginaq liisuqenghitaat natungutanga. Iwernga kangighalguftuq esnalegmeng enkaam taaggun tamlagnaqsugtut.
Kepuulluki uyghiitet unitkiit meghmelluki, petugutiiklu aquutak naghighquqiit. Taagken sayugluki telaanangat sivuyagmelnguut tengtestut tespikavek esnamun.
Iwernga angyaghpagem sivuyaga aghqitaghisan kingunga qagighllaget kagimtaat.
Pilluwaghtet piyaghiit anusimingllaghat tuququghnaluki luuraq quutmun pugimluteng navek anagnayukata.
Iwernga umiilwaaghem tuqutesugumangitkaa Paul enkaam iinghutkii. Yeghlegi qelqii pugimaqayuggaat quutmun tagliisqelluki.
Tamaakut pugimellgilnguut angyaghpagem ikellghaakun tuguluki taglaghnaqesqegkii quutmun. Tawaten qamaglluta yaywaaseng uuglleghaatukut quutmun.
Yaywaaseng quutmun uugsamta liigikaghput qiighqaq Malta-ngutanga.
Tamaakumiit elngaatall upughatiinkut kumaqisimaamta qayughllak aqlaghaghtekanga eslallugughsimaghmi.
Paul saqumigluni quugkameng qiighimaluku, tuqunalghii nemeghyaq maatneghem aanesluku quugneng, iiggakun amqeghtekaa.
Tamaakumiit esghaghluku nemeghyaq Paul-em iigganeng qughaghngalghii ilateng pikiit, "Ipapestaaq una yuuk yugtaghtenguuq. Qaywa un'gani meghmi tuqunghiteghngaaghmi esghaghhu tuquyaghqaamalghii."
Paul-em iiggeni ufsugusaqminiki nemeghyaq ifkaghtuq kenghegnun iwernga talwa nemeghyam aqnighsimangilkanga.
Yuget pikaqsaqangat Paul puuveghllagnaqniluku nalighmeng tuqunaqniluku. Iwernga sagpenani muluughllagyan, sumeghtaghaatkegkaat, "Una naliqaat kiyaghneghet."
Taam qiighqam umiilga Publius, nunalguftuq ughugsighvimta tungangani. Publius-em elngaatall upughatiinkut, ellnganitukut pingayut aghneghet.
Atanga puqleghanguftuq aqsalliqumaghmi. Paul-em esghaghyaghtughluku yughaatkelluku, saafsaqminigu naallghutuq.
Paul tawaten piyan qamaglluteng ilangi qinuyuget tagilaghaatkat enkaam naallghutkat.
Tamaaken apalluqluku tunqughtaagiinkut tunusameng. Tamaani pingayut tanqit atughluki aghulaqsaghqaaghsamta tunqughtaalaataghiinkut tumangani atughqamnneng. Angyaghpak Alexandria-meng pi uksughsimalghii tamaani qiighqami. Aatqeftaa "Malghik kiyaghneghek" sivuyaganiteftuklu ulimaaghulutek taakuk. Aghulaqsaghqaaghsan taaggun uugtukut.
Syracuse-mun kaalluta tamaantukut pingayut aghneghet.
Taagken qapiighwtaghtukut Rhegium-emun kaatellemnnun kenlanga. Aghneq ataasiq atughluku tamaani, unaamingani anuqataghaaghutiinkut ikevaghmeng enkaam awakaghaani Puteoli-mun kaatukut.
Tamaanteftut ugpeqat, ellmeggnitesqiinkut maaghraghvinlek aghneq. Taagken Rome-emun nagneghtukut.
Ugpeqat Rome-emelnguut nagaqughluta, paayghumakanginkut tungangitnun Akilpegaghviget Appius-melnguut, ilangita paayghumakanginkut tungangitnun Pingayut Aqelqalghutat. Paul-em esghaghluki ugpeqat ilutughtekaq enkaam iyamsiqayugvikegkaa Kiyaghneq.
Rome-emun kaasamta Paul ellnginaghmetestaat nani piyukelghani iwerngaqun ataasim pilluwaghtem kelengakaa.
Pingayut aghneghet atughluki Paul-em tagsiqlighii Jews-et igleghutistengit. Tagiyata pii, "Jew-lgutemni, sanghiteghngaamki yuput, nalighmeng kipullginaanghiteghngaamki nangaghneghit sivunemta, paninang igleghutistemta Jerusalem-emelnguut tugulunga tuunaatnga Rome-eghmiinun.
Aapqughaaghlunga sameng apalliisama tuqutusighqameng itemunnalunga piyaghaatnga.
Iwernga Jews-et ighlekaatnga enkaam tamaaken apalluqluku piiqa nanqigtista Umiilegpigaghmun nanqigtesugnilunga. Umiilegpigaghmun seghlequughyaghtuunghitanka yulgutenka.
Enkaam tagsiqlighamsi apeghnaluki tamaakut elpesinun. Liitesugaqallu elpesinun taana ataasiq Israel-eghmiit neghyukegkaat apalluqluku qiipraghusighngaanga."
Kiimsiqaat, "Judea-ghmiit latatkigataaten whangkunnun. Talwa nalighhiiniita ugpeqaalgutemta taagegken tagiluteng ungipaqigataaten, nalighmeng seghletun akuzitkigataaten.
Whangkuta liisugaghput elpenun sameng sumeghtaghaatkaqutangi tamaakut ugpeqilghiit Jesus-meng, qayughllak liisimakaghput nani alngunak seghlequughaqiit."
Taagken nakmikegkaat aghneq ataasiq qerngughutfiguluku. Taana aghneq kaasan uglapiglluteng tagilaghaatkat Paul-em kiyaghfiganun. Unaaghhaaneng unullghanun kenlanga apeghtuqii Ataneghpagullghaneng Kiyaghneghem, liigikestengngwaaghnaqutkegkiillu Jesus-meng atuqluki Liilightuusii Moses-em, uuknaliqistetlu igaqegkiit.
Ilangita ugpeqegkaat iwernga ilangita ugpequmangilkangat.
Enkaam aaghtiiraaghutkat. Nekevuutaqutlu aanleghaannaluteng Paul-em pikii, "Agleghnalghiik Taghneghak ipa pimalghiik sivuneghpesigun uuknaliqistekun Isaiah-kun.
Whaten pikaaguq, 'Takuluki ukut yuget whaten piki, Nagasaghngaaghpesi, esghapagngaaghpesi liigiknaanghitusi.
Taakut yuget tawatetut qayughllak umyugiit pineghlluugtekaagut enkaam sigutetengllu iyetengllu saapegkaqiit. Tawatenneghisaqumeng esghaannayaghtut, nagaquunnayaghtut, liigiknayaghtut, qiivnayaghtutlu whangamnun naallghutesqelluteng.'"
Paul-em taaqniitkun pikii, "Elpesinun liigikesugaqa, Kiyaghneghem kayagtengngwaaqaqii ungipaghteni ungipiisqelluki yugulilleghmeng Gentile-enun. Ellngit nagatepestaaghyaghqaagut."
Tawaten Paul piyan Jews-et aaghtiiraaghuteghllagumaghmeng aanleghaatkat.
Maalghuk ayumiqullghek Paul-em kiyaghfikegkaa mangteghaq llivikaqluku. Upughataqegkangi qamaglluki iteghteni,
tetugpenanillu ungipaqaq Ataneghpagullghaneng Kiyaghneghem. Apeghtuutkegkaallu Ataneq Jesus Christ-a. Tawaten pillgha kitum alngunak aghuliighsimangilkanga.
Ukut latat Paul-meng pinguut; qepghaghtekaanga Jesus Christ-am. Kiyaghneghem tuqluqaqaanga apostle-ngulunga, nakmikegkaqaangallu ungipaqesqelluki Pinilghiit Ungipani.
Ayumiq Kiyaghneghem akequsaqegkaqii taakut Pinilghiit Ungipat uuknaliqistemikun. Uuknaliqutkegkaqiit agleghnalghiitgun Akuzitetgun Igaqegkatgun.
Taakut Pinilghiit Ungipat Kiyaghneghem Ighneghaneng ayuqut. Yuguluni allgeqaaguq Umiilgem David-em kingunghitgun.
Agleghnalghiim Taghnegham liigikestiinkut Ataneghput Jesus Christ-a, Kiyaghneghem aghtughyaghqaanghilnguuguq Ighnegha. Taghnegham ipapighqegkaqaa unguvaghtesluku Jesus tuqulleghmeng.
Ellngakun nangllekellengumaanga apostle-ngulunga. Tawaten Kiyaghneghem pikaqaanga tuqliisqelluki nunataghhaan yugi ugpeqesqellukullu, qaatkesqellukullu Christ-a. Enkaam Christ-am aatgha quulvallengellequq.
Elpesillu Rome-emelngughni, Kiyaghneghem tuqluqaqiisi Jesus Christ-amun pikesqellusi.
Qamagllusi elpesi Rome-emelngughni Kiyaghneghem piniqegkiitni, tuqluqiitnillu yuknalusi: Kiyaghneghem Atamta, Atanghemllu Jesus Christ-am kayusiillisi, nekeggmellelisillillu.
Sivukluku tamaghhaghpesinun iyamsiqayugvikaqa Kiyaghneqa Jesus Christ-akun, qayughllak ungipaa ugpeqilleghpesi mingitnguuq yulghutnun tamaghhaani.
Pinaqelqa qamaglluku qepghaataqaqa Kiyaghneq, ungipaqnaluki Pinilghiit Ungipat Ighneghaneng ayuqelghiit. Kiyaghneq liisimakistekaqa quunpeng yughaatkengngukemsi.
Yughaghaqungallu Kiyaghneghmun piyukelqegkagu qenwatlu elpesinun piyaghqaalunga.
Esghaghyupigtaqamsi quyastellelinnalusi Kiyaghneghem Taghneghagkeneng iknaqsuugtesqellusi.
Whaten pingwaamsi: qerngaamta kayemutunnaluta, elpesi ugpeqillemkun, whanga ugpeqilleghpesigun.
Ugpeqaalgutemni, liisimakesugamsi awen laalighfiksugaqamsi iwernga saam quunpeng pinghitestaqaanga. Enkaam maaten kayusiisuganka Rome-eghmiit ugpeghesqelluki Christ-akun, ilangitnun Gentile-enun pillemtun.
Kiyaghneghem nakmikegkaqaanga ungipaqesqelluki Pinilghiit Ungipat. Enkaam ungipaqsaghqaqanka tamaghhaanun, Greek-enunllu Greek-ngunghilngughnunllu, peghqineghnunllu nalluuqanunllu.
Enkaam whaa ungipaqiyugllaguunga Pinilghiineng Ungipaneng elpesinunllu kiyaghlleghhiini Rome-emi.
Kayngukigatanka Pinilghiit Ungipat: Kiyaghneghem aghtughyaghqaanghilqii yugulilleghmun tamaghhaanun ugpeqilghiinun. Sivukluteng ungipaqegkaagut Jews-enun taagken Gentile-enun.
Taakut Pinilghiit Ungipat liigikestiinkut naten Kiyaghneghem nallghusaghaqutangi yuget elqughutngalleghminun. Ugpeqillghiniitgun Kiyaghneq tawaten piiquq. Katam Akuzitni Igaqegkani igaqngaaq, "Nallghughqegkaq Kiyaghneghem elqughutngallghanun kiyaghllequq neghyukluku ellnga."
Qilagmeng Kiyaghneghem yuget liigikestii sakritutnguniluki, aghyuughlleqnilukillu seghleghqellghitnun, seghletunllu pillghitnun. Seghletun pillghita liigiknanightestiit Kiyaghneghem ipapillghaneng.
Sangwaa yuget liisimakegkaat Kiyaghneghmeng ayuqelghii whateghlluwaaghuuq ellngitnun qayughllak Kiyaghneghem whateghlluwaaghughtaa ellngitnun.
Kiyaghneghem ulimatanganeng nuna, yuget liigikngwaaghaqaat aghtughyaghqaanghillgha aghuliighigalnguq, ipallu Kiyaghneghutanga. Qaywa yuget esghaghpagningiteghngaaghmegtekek taakuk, paninang liisimakagket Kiyaghneghem ulimaaghakun. Enkaam yuget apalliitut whaten pilleghqameng, Nallukaghput Kiyaghnelgutanga.
Liisimakeghngaaghmegteggu Kiyaghneq, quulviigataat Kiyaghneghuluku, iyamsiqayugvikigataatlu. Yeghlegi sumeghtaghallghit Kiyaghneghmeng satngunaniqaagut, umyugiitlu liigiknaniqaagut.
Peghqinghuniiqut iwernga nalluughtaqut.
Enkaam manigughpenaan Kiyaghneq tuquyaghqaghhaanghilnguq, yeghlegi manigughaqiit kiyaghnengllaqateng yugsugnilnguut, qawaagsugnilnguut, teghikusaghsugnilnguut, nalighmeng nemeghyaghsugnilnguut.
Tamaaken apalluqluku Kiyaghneghem pegtii atuqesqelluki nukeggnalghiit sex-kun seghleghqellghet piyukeghllakiit. Enkaam atuqaqiit yugusiteng anagngaluki, seghleghqaqluteng sex-kun ilameggnun,
qayughllak ipapilleq Kiyaghneghmeng ayuqelghii naavghusimaat iqlengamun. Enkaangam manigughaqiitlu, qepghaataqiitlu Kiyaghneghem ulimaaghi, avelghaghluku Ulimaghista ellnga katam. Ellnganguuq usuqsaghqaq quunperugllak kenlengunaan! Amen.
Tamaaken apalluqluku Kiyaghneghem pegtii atuqesqelluki seghleghqellghet piyukeghllakiit. Aghnat sex-eyugnanighiit yuget, yeghlegi sex-eyagutut aghnaalgutmeggneng.
Tawateghpigaq yugetlu sex-eyugnanighiit aghnat, yeghlegi sex-eyaguteghllagtut yulgutmeggneng. Tawaten pikaatangitneng Kiyaghneghem aghyuughii yugusiitgun apalluqluki anaggutelleghllagit.
Tamaakut yuget sumeghmeggni satngunghinniiqaat liisimakipiilleq Kiyaghneghmeng ayuqelghii. Enkaam Kiyaghneghem pegtii satngunghilngughnun sumeghtaghallghitnun, atughqaqenghisaqangitnunllu.
Allaaghhinaghmeng seghleghmeng pimanginaghaqut, seghleghqaqut, pakigneghuut, ugumiketaghtutlu. Aqinaketaghtut, yugtaghyuneghtuut, pilluwaghyuneghtuut, puughtiyuneghtuut, sumeghtaghaatkaqiitlu ilateng seghlepiguluki. Yiillgiiqut,
seghletun akuzitkaqiit ilateng. Ugumikaat Kiyaghneq, yukeghqenghuut, qukaayugneghuutlu. Sumeghtaghaghaqut wata seghletun pinaluteng; qaatkusigatut angayuqameggnun,
nalluut, akequsateng atuqigatiit, nangllegyugigatut, nafughtiitaqutlu ilameggnun.
Liisimakiit Kiyaghneghem Liilightuusii pilghiit tawatelnguut yuget allgeghsaghqaqaan'nguq tuqulleq. Nagneghutnginaghpenaki tamaakut atuqegkateng, talwa itagnaqaqiit tawaten pilghiit.
Tamaaken apalluqluku nanqigtikuvek yugneng anagniilqavigituten. Nanqiggneghpeki, elpeneng nanqigtaquten aghyuughyaghqaaluten qayughllak elpeklu ellngistun piiqelghiiten.
Kiyaghneq nanqigtiiquq yugneng seghlepestaatun pilghiineng, liisimakaghputlu nanqigtillghi elqughutngaat.
Iwernga nanqigtaqaten anaggullghiit, naqamllu elpek katam piiqaten tamaakut ataasit anaggutellghet. Enkaam sumeghpenii anagyaghqaaniluku piziguu Kiyaghneghem nanqigtillgha?
Liigikenghisiguu nangllegtaghtulanga Kiyaghneghem? Aghyuughaghsigalkangaten tawaninginaq qayughllak nuqetutaqegkangaten. Sumeghpenii-i taakut satngunghitaat? Liisimakenghisiguu Kiyaghneghem nangllekaqegkangaten qayughllak avuteghqesqesukangaten?
Iwernga elpek aleghquneghlluguuten, pineghlluguuten; tamaaken apalluqluku avuteghqesugigatuten. Enkaangaam elpek katam ulimangwaan aghyuullengelleghqan seghleghataghaaluku Nanqigtillghem Aghneghani. Tawani Aghneghmi Kiyaghneghem aliighlleqaak sakraallenillu, elqughutngalghiillu nanqigtilleni.
Nanqiglleqii tamaghhiita yuget apeghiighutellghistun.
Ilangi yuget pinitun pimanginaghaqut qayughllak Kiyaghneghmeng allgeghsukangit usuqelleq, quulvalleq, yugusiqlu tuquyaghqaanghilnguq. Enkaam Kiyaghneghem kenlengilngughmeng unguvallelilleqii.
Iwernga ilangi yuget ellnginaayugneghuut. Ugpeqsugigataat ipapilleq seghlepestaatun pinaluteng. Enkaam Kiyaghneghem sakrituteghllagluki, aghyuughllaglleqii.
Qamagtengngwaaghluni nunamelnguq yuuk, Jews-a nalighmeng Gentile-a, seghlepestaatun pikaq, Kiyaghneghem aghyuughlleqaa seghleliighmengllu ikfiqelleghmengllu.
Iwernga qamagtengngwaaghluni yuuk, Jews-a nalighmeng Gentile-a, pinitun pikaq, Kiyaghneghem usuqelleqaa, quulvaghlleqaa, nekeggmellelilleqaallu.
Taniillngunaki Kiyaghneghem nanqiglleqii qamagtengngwaaghluki yuget.
Gentile-et allgeghtellghitiit Liilightuusat Kiyaghneghem tuunegkii Moses-mun. Enkaam seghleghqelghiit nallukluki Liilightuusat, tuqukata Kiyaghneghem nanqiggnaanghitii Liilightuusatgun. Jews-et Liilightuusalguut, enkaam seghleghqegkata Kiyaghneghem nanqiglleqii Liilightuusatgun.
Tamaakut nagataghesnalghiit Liilightuusaminun, Kiyaghneghem nallghusiigatii elqughutngalleghminun. Iwernga qaatkullghiit Liilightuusaminun nallghughqaqii elqughutngalleghminun.
Gentile-et allgeghtellghitiit Kiyaghneghem Liilightuusii. Iwernga qaatkenneghmegteki taakut Liilightuusat, qaatkutellghita Liilightuusalgestun ayuqestiit ilumegteggun, allgeghtekaqenghiteghngaaghmegteki.
Qaatkutellghita yugnun liigikestiit ilumegteggun liisimakiit Liilightuusat qelghusiit. Sumeghtaghallghitallu liisimakestiit Liilightuusat ilungitnitulangi, qayughllak sumeghtaghallghita ilangakun anaggunniiqiit nalighmeng ilangakun itagnaghniiqiit.
Nanqigtillghem Aghneghani, Kiyaghneghem nanqiglleqii yuget aksaqegkiit Christ Jesus-kun. Aapghaqaqa taana ungipaqnemki Pinilghiit Ungipat.
Maaten'ngam latayuganka Jews-et. Jew-ngukuvek, neghyukaten Liilightuusat Kiyaghneghem tuunegkaqii yugpenun. Qukaayugtutenllu Kiyaghneghmun pikniluten.
Liilightuusatgun liisimakan sangwaa Kiyaghneghem sasqesullgha elpenun, natenllu nakmiksaghqaatanga sangwaa elqughutngalghii.
Enkaam sumeghpeni maghyaghqughtenguniiquten ayaakanun, nighuguniiqutenllu mamlegmelngughnun.
Sumeghpeni nallghusaghtenguniiquten nalluuqanun, apeghtughistenguniiqutengllu taghnughhaghnun. Liilightuusalgutegpeneng, sumeghpeni liisimakniluku sangwaa tamaghhaan piiqan, qamagllukullu ipapilleq.
Apeghtughaqaten ilaten, sangan elpeneng apeghtiigasin? Ungipaqiiquten, "Teglegpenang," elpaa-ak, teglekiigasiin?
Piiquten, "Gelgaghniighpenang," elpaak, gelgaghniiqiigasiin? Ugumikepigtaten kiyaghnengllaqat, elpaak, tugunniiqiigasiin temple-ngitneng?
Qukaayugtaquten qayughllak Kiyaghneghem Liilightuusani tuunegkaqii yugpenun. Iwernga qaatkenghinneghpeki Liilightuusat quulviigatan Kiyaghneq.
Akuzitni Igaqegkani igaqngaaq, "Apalluqlusi elpesi Jews-eni, Gentile-et sanguughtaqaat Kiyaghneghem aatgha."
Qaatkengngukufki Kiyaghneghem Liilightuusii circumcise-ellghen pinightuq. Iwernga qaatkenghilkufki Liilightuusat circumcise-ellghilngughestun ayuquten. Enkaam quyastellengnaanghituten Kiyaghneghem akequsaaneng.
Gentile-a circumcise-ellghilnguq qaatkullghii qelghusiitnun Liilightuusat, Kiyaghneghem tuguklighlleqaa nikimqun circumcise-ekaaluku.
Elpesi Jews-eni Liilightuusalguusi igaqngalghiineng, circumcise-ekaagusillu, taawanginaq qaatkigatasi Liilightuusat. Iwernga Gentile-et circumcise-ellghilnguut, qaatkaqiit Liilightuusat. Enkaam qaatkutellghitgun Kiyaghneghem nanqiglleqiisi aghyuughyaghqaalusi.
Circumcise-enginaghluku yugem yugusii Jew-pigughtesnaanghitaa. Circumcise-ellepiik pingigatuq yugusim qaaynginaakun.
Itupill, yuuk Jew-piiguuq Jew-ngukumi ilumikun. Ighsaqghwa circumcise-ekaaguq Agleghnalghiignekun Taghneghagnekun, nakaan igaqegkatgun Liilightuusatgun. Enkaam Kiyaghneghmeng usuqellengellequq, nakaan yugneng.
Sangwaa aneghneghqusiigwa yuuk allgequmi Jew-nguluni? Sangwaa aneghneghqusiigwa circumcise-elleghmun?
Uglaapigtut aneghneghqusit! Sivulighpigaq Kiyaghneghem neghyukutkaqii Jews-enun Akuzitet Igaqegkat.
Ilangi ataasiighmenneghilkata Kiyaghneghmun, Kiyaghneq ataasiighmenneghitesleqatguu?
Yeghlegillu! Tamaghhaghmi yuuk iqlengiqestengughngaan, Kiyaghneq ipanguuq. Akuzitni Igaqegkani Kiyaghneghmeng ayuqelghii igaqngaaq whaten, "Akuzineghpeni, tamaghhaghmi liisimakelleqaaten elqughutnganiluten. Yuget nanqigtekangaten, ipapighqelleqaten anaggutnganiluki."
Anaggunnemta, anaggutellemta yuget liigikestengngwaaghaqiit Kiyaghneq elqughutnganiluku. Enkaam pilleqestaa Kiyaghneq anaggunniluku aghyuuqanginkut anaggutellemnnun? (Akuzinguunga yugestun.)
Tawatenneghituq! Kiyaghneq elqughutnganghilkan, natenmi Kiyaghneghem nanqiglleqaki nunam yugi?
Iwernga yuuk pinayalghii, "Iqlengiqelleghma yuget usuqistaqiit Kiyaghneghmun qayughllak iqlengiqelleghma aliightaqaa Kiyaghneghem ipangullgha. Enkaam sangan'ngam Kiyaghneghem nanqigtanga aghyuughyaghqaalunga seghleghqestetun?"
Yuuk pinayalghiillu, "Seghletun pilta sangwaa pinilghii apeghiighesqelluku seghletun pillemnneng." Ilangi yuget temngimeng piiqut whangkuta apeghtughiiqniluta tawaten. Nanqigtellengyaghqaagut aghyuughyaghqaaluteng, aghyuulleghqamegestun.
Enkaam whangkuta Jews-enii, pinighataghaghestaa Gentile-eneng? Nakaa, yeghlegillu! Aapghwaaqaqanka Jews-etlu, Gentile-etlu tawateghpigaq seghleghqellghem aaghqutaqluki ayuqii.
Akuzitni Igaqegkani igaqngaaq, "Taawa kina alngunak elqughutnganghituq, talwa ataasighhaq.
Kina alngunak liigikigatuq, kitum alngunak iviigataa Kiyaghneq.
Qamaglluni yuuk tunutkaaguq Kiyaghneghmeng; qamaglluteng anaggutkaagut; kina alngunak pinitun pingigatuq, talwa ataasighhaq.
Ighsalqiit qelpalngughestun lliivghestun ayuqut; uluteng atuqngwiit puughtimun, qezimegteggun poison-elguut nemeghyastun;
qaanghit imighngaat curse-elleghnengllu, ugumiketiqelleghmengllu.
Yugtaghirakegtut;
navek alngunak pineghmeggni naafqiistengwaaqut, seghleliighqistengwaaqutlu.
Nallukaat nekeggmelluni kiyaghtelleghqaq,
talwa alikigataat Kiyaghneq."
Liisimakaput Jews-et Liilightuusalget qaatkesaghqaqiit qelghusiit. Enkaam taakut Liilightuusat nepiighqelleqiit yuget whaten pilleghqiitneng, "Nallukaput sangutangi seghleghqellghet." Liilightuusatlu liigikesleqiit Kiyaghneghmun nanqiglleqniluki qamaglluki nunam yugi.
Nanqigtekumiki yuget nallghusaghnaanghitii elqughutngalleghminun qaatkutellghitgun Liilightuusanun. Itupill Liilightuusat liitestii yuget seghleghqestenguniluki.
Iwernga Kiyaghneghem yuget liigikestii nallghusaghlleqniluki elqughutngalleghminun, nakaan qaatkutellghitgun Liilightuusanun. Kiyaghneghem aapqaqaa taana Liilightuusatgunllu, uuknaliqistetgunllu.
Kiyaghneghem yuget nallghusaqaqii elqughutngalleghminun ugpeqillghitgun Jesus Christ-akun. Taana ipanguuq tamaghhaanun ugpelghiinun Christ-akun qayughllak allakunneghitut
qamaglluteng seghleghqegkaatmeggneng. Enkaam nuughhutkaagut Kiyaghneghem aangelleghllaganun.
Iwernga Kiyaghneghem akingilngughqun tunusamikun nallghusaqaqii elqughutngalleghminun itemutistengitgun, Christ Jesus-kun.
Kiyaghneghem tuunegkaqaa Jesus aghqutnguluku seghleghqelleghnun. Enkaam Jesus-em aawakun seghevutaqii yuget seghleghqellghit ugpeqingalghiit ellngakun. Tawaten liigikestekaqaa elqughutnganiluni. Sivunghani agani Kiyaghneghem nuqetutkaqii yuget enkaam nepiighutkaqii seghleghqellghit.
Iwernga uumi pilleghmi ipapighqaa elqughutnganiluni nallghusalleghmikun alngunak yuuk elqughutngalleghminun apalluqluki ugpeqillghit Jesus-kun.
Enkaam sangaawa qukaayugutkesaghqaghput? Qukaayugutkaghqiitukut! Qukaayuggnaanghitestaa qayughllak qaatkennaqutkegkeput Liilightuusat? Nakaa, qayughllak Kiyaghneghem nallghusaqangi yuget elqughutngalleghminun ugpeqillghitgun Jesus-kun, nakaan qaatkutellghitgun Liilightuusanun.
Enkaam liigikaghput yuuk nallghusaqaaguq Kiyaghneghem elqughutngallghanun ugpeqilleghqun, nakaan qaatkutelleghqun Liilightuusanun.
Kiyaghneq Jews-nginaghhaat Kiyaghneqatguu? Gentile-etlu Kiyaghneqenghitatguu? Aa-a, Gentile-etlu Kiyaghneqaat,
ataasighhaatanganeng Kiyaghneq. Enkaam nallghusaghlleqii Jews-et elqughutngalleghminun ugpeqillghitgun, Gentile-etlu ugpeqillghitgun.
Liilightuusaat satngunanighqestekii ugpeqillemteggun? Nakaa! Yeghlegillu! Ugpeqillemta qaatkesugtestaqii Liilightuusat qelghutkiit.
Sameng'ngam pilleqesta Abraham-emeng, sivunemnneng whangkuta Jews-eni? Sameng liitkaawa?
Kiyaghneghem nallghusaqaqngukagu elqughutngalleghminun sallghakun, sameng qukaayugusighqalgunayaghtuq. Iwernga Kiyaghneghmun qukaayugutkepagningitii salleni.
Akuzitni Igaqegkani igaqngaaq whaten, "Abraham-em ugpeqegkaqaa Kiyaghneq enkaam ugpeqillgha apalluqluku Kiyaghneghem tugukliqaqaa elqughutngalghiinguluku."
Yuuk qepghalleghmineng akileghtuusangegkayuguuq. Akileghtuusaa tunusaanghituq qayughllak ellngan allgeghtekaqaa qepghaalluku.
Kiyaghneghem nallghusaghnaanghitaa yuuk elqughutngalleghminun qepghaatillghakun ellminun. Itupill yugem neghyuksaghqaqaa Kiyaghneq nallghusaghikayuk seghleghqesteneng elqughutngalleghminun ugpeqillghitgun.
Umiilgem David-em igaqegkaqaa taana ataasiq. Pikaaguq yuget quyastepikaaniluki Kiyaghneghem nallghusaghaqngaki elqughutngalleghminun avelghaghluki qepghaatillghit Kiyaghneghmun.
"Quyastekaagut tamaakut seghleghqellghit Kiyaghneghem seghevutkii, anaggutellghit saapegkii!
Quyastekaaguq yuuk seghleghqellghi Atanghem sumeghmiknaniqangi."
Taana quyastelleq David-em akuzitkegkaa, circumcise-ekaghhiinaghnun pingwaa? Nakaa! Circumcise-ellghilngughnunllu pinguuq. Akuzitni Igaqegkani igaqngaaq, "Abraham-em ugpeqegkaqaa Kiyaghneq, enkaam ugpeqillgha apalluqluku Kiyaghneghem tugukliqaqaa elqughutngaluku."
Qavngaq Kiyaghneghem tugukliqaqagu? Sivungani circumcise-ellghaan nalighmeng kingunganeng? Sivungani circumcise-ellghan, nakaan kingunganeng.
Tagtalmi taakwani Abraham circumcise-ekaaguq. Circumcise-ellgha nalluniilkutaaguq ipapighqusiiluni Kiyaghneghem nallghusaqaqegkanga elqughutngalleghminun ugpeqillghakun. Salin circumcise-ellghilluku Kiyaghneghem tugukliqaqaa elqughutngaluku. Tamaaken apalluqluku Abraham atanguuq tamaghhaanun ugpeqilghiinun circumcise-ellghiteghngaata, enkaam Kiyaghneghem tugukliimii elqughutngaluki.
Abraham-llu atakaat circumcise-ekat. Taana ipanguuq taawanginaghhaq ugpeqillelgukuyeng Abraham-etun, salin circumcise-ellghilluku.
Kiyaghneghem akeqegkaqii Abraham-enkut kingunqullghiit iingunaghhaan nuna ellngitnun pagilleqniluku. Akequsaqellghitaa taana Abraham-emun qayughllak qaatkegkangi Liilightuusat. Itupill Kiyaghneghem akeqegkaqaa qayughllak ugpeqegkanga enkaam Kiyaghneghem tugukliqaqaa elqughutngaluku.
Kiyaghneghem akequsaa tuunyaghqaayaqan qaatkullghiinun Liilightuusanun, taawa ugpeqilleq satngunghituq. Kiyaghneghemllu akequsaa satngunghituq.
Kiyaghneq sakritaquq yuget qaatkunneghinneghata Liilightuusanun tuunegkaanun Moses-mun. Iwernga Liilightuusiisaqan taawa yuget qaatkunneghitusiinnayaghtut.
Tamaaken apalluqluku ugpeqilleghmegteggun yuget allgeghtaat Kiyaghneghem akequsaa akingilnguuluku tunusaq. Enkaam qamaglluteng Abraham-em kingunghita allgeghtepestaaghlleqaat Kiyaghneghem akequsaa. Taana akequsaq Jews-nginaghhaghnun ayuqenghituq Liilightuusalegnun. Iwernga ugpeqilghiinunllu ayuquq Abraham-em ugpeqillghatun. Enkaam Abraham qamaglluta atakaghput ugpeqilghiini.
Akuzitni Igaqegkani igaqngaaq, "Atangughtestamken uglapiglleghhiinun nunat yugitnun." Kiyaghneghem tawaten akeqegkaqaa Abraham qayughllak ugpeqegkanga Kiyaghneq. Kiyaghneghuuq tuqukaneng unguvaghtikayuk, qelghilleghmikunllu ulimatkayuk sameng sangilngughmeng.
Abraham-em avaqutilleghqaa sighimaniitkaaguq. Iwernga ugpeqegkaqaa Kiyaghneq, sighimakumanginaqaqaallu. Enkaam atangughtekaaguq uglaapiglleghhiinun nunat yugitnun. Whaten Kiyaghneghem pikaqaa, "Kinguneghten kestepagningisaghqaagut."
Abraham-em nulighha, Sarah, qumingepagningitkaalghii. Ellnga Abraham 100 ayumiqulleghtutkalighyaghtughluni, tuqumun tughaaghulghii. Iwernga tamaakut suumqeghngaaghmiki, ugpeqillgha Kiyaghneghmun ukavaamangilnguq.
Ugpeqinaniimangituq talwa aygughikumangitaa Kiyaghneghem akequsaa. Iwernga ugpeqiighataghaqaq, usuqegkaallu Kiyaghneq.
Abraham-em ipapighqutkengngwaaqaqaa Kiyaghneghmun piyaghqaqniluku akequsaqegkani.
Akuzitni Igaqegkani igaqngaaq, "Kiyaghneghem tuguqliqaqaa elqughutngaluku," apalluqluku ugpeqillgha.
Taakut akuzitet, "Kiyaghneghem tuguqliqaqaa elqughutngaluku," igaqegkaagut nakaan Abraham-nginaghmun,
iwernga igaqegkaagut whangkunnunllu. Kiyaghneghem tuguklighlleqiinkut elqughutngaluta qayughllak ugpeqegkefut ellnga. Ellnganguuq Jesus-meng Atanemnneng unguvaghtestikaq.
Kiyaghneghem tuunegkaqaa Jesus tuqumatkesqelluki seghleghqelleput, unguvaghtekaqaallu nallghusaghnaluta elqughutngalleghminun.
Tamaaken apalluqluku nallghusaqaatemnneng Kiyaghneghem elqughutngallghanun ugpeqillemteggun, nekeggmellelguukut Kiyaghneghmi Atanemteggun Jesus Christ-akun.
Apalluqluku ugpeqilleghput Jesus-em kiyaghtestiinkut Kiyaghneghem piniqellghani. Enkaam quyaghllaguukut qayughllak liisimakngwaaghaghput Kiyaghneghem nengightesleqiinkut nighughqelleghmineng.
Taam saaghwakun quyaaqukut seghleliillemnni qayughllak liisimakaghput seghleliillghem nuqenneghtullengestaqiinkut.
Nuqenneghtullemteggun Kiyaghneghem itagnaqaqiinkut. Itagnaqillghan sighimallengestaqiinkut.
Taam sighimallghem iilqamiqnaanghitiinkut qayughllak Kiyaghneghem kuuvegkaqaa piniqelleni qamavek ilumnnun Agleghnalghiignekun Taghneghagnekun, Kiyaghneghem tuunegkamikun whangkunnun.
Yugulipagningilluta Christ-am tuqumatkegkaqii seghleghqestet, tawani pilleghqaghlluwaaghmi Kiyaghneghem nakmikegkaani.
Entaqun qafsinkuuraghhiinaat tuqumatkiyugnayaghtut elqughutngalghiimun yugmun. Nalighmeng entaqun kina tuqumatkiyugnayaghtuq pinilghiimun yugmun.
Iwernga Kiyaghneghem kelgutkaqaa piniqelleni whangkunnun, paninang seghleghqestenguluta Christ-am tuqumatkegkaqiinkut!
Nalluneqniighaghput Kiyaghneghem nallghusaamiinkut elqughutngalleghminun Christ-am aawakun. Nalluneqniighataghaghaghput yugulillengellequkut Christ-akun Kiyaghneghem sakraallghaneng.
Whangkuta Kiyaghneghem anguyaksaghiinkut, iwernga ilaliiqaqiinkut tuqullghakun Ighneghmi. Maaten Kiyaghneghem ilakumtaaqiinkut, enkaam nalluneqniighataghaghaghput yugulillengellequkut Christ-am unguvallghakun!
Taam saaghwakun, quyaghllaguukut Kiyaghneghmi Atanemteggun Jesus Christ-akun. Ellnganguuq whangkunnun ilaliighutestilghii Kiyaghneghmun.
Yuksuwhaaq, Adam, seghleghqaqngan, seghleghqellghan tuqulleq iteghtestekaqaa nunamun. Enkaam qamaglluni yuuk tuquyaghqaaguq qayughllak qamaglluni seghleghqegkaaguq.
Seghleghqellelgukaaguq nunami salin Kiyaghneghem tuunellghilluki Liilightuusat Moses-mun. Iwernga Kiyaghneghem nanqigtellghitii yuget aghyuughyaghqaaluki seghleghqellghitnun qayughllak Liilightusiilnguq.
Paninang yuget kiyaghtekaagut ima Adam-emeng Moses-mun, qamaglluteng tuquyaghqaagut, maligulluteng tamaakut seghleghqellghit Adam-em seghleghqellghatun ayuqenghilnguut. Adam Christ-atun ayuquq, tagiyaghqatun.
Iwernga Kiyaghneghem tunusaa Adam-em seghleghqellghatun ayuqenghituq. Ipanguuq uglapiglleghhiit yuget tuqukaagut apalluqluku ataasim yugem seghleghqellgha. Iwernga Kiyaghneghem piniqellgha seghleghllaguuq. Enkaam uglaapiglleghhiit yuget allgeghtekaqaat Kiyaghneghem aqeghqengngalghii akingilnguq tunusaa, piniqellghakun ataasim yugem Jesus Christ-am.
Allakuteghllagtuk, Adam-em seghleghqellghallu, tunusaallu Kiyaghneghem. Kingunganeng Adam seghleghqaqngan Kiyaghneghem nanqigtekaqaa aghyuughyaghqaaluku. Iwernga kingungitneng yulghuteghllaget seghleghqaqngata, Kiyaghneghem akingilngughqun tunusamikun nallghusaghtestekaqii elqughutngalleghminun.
Ataasiq yuuk seghleghqegkaaguq enkaam ellnga apalluqluku, tuqullghem igleghutii qamaglluki yuget. Iwernga sangwaa Kiyaghneghem apeghiiqaa ataasikun yugkun, Jesus Christ-akun, aangataghaghtuq seghleghqellghaneng ataasim yugem. Enkaam allgeghullghiit Kiyaghneghem kemnapiglleghhiimeng piniqellghaneng, tunusaanengllu elqughutngallghaneng, qamaglluteng igleghutillequt kiyaghtelleghmi ataasikun yugkun Jesus Christ-akun.
Apalluqluku Adam-em ataasiq seghleghqellgha, Kiyaghneghem nanqigtekaqii qamaglluki yuget aghyuughyaghqaaluki. Tawateghpigaq apalluqluku Christ-am ataasiq elqughutngalghii pillgha Kiyaghneghem nallghusaghii qamaglluki yuget elqughutngalleghminun, tuuniillu unguvalleghmeng.
Qaatkunneghitellghakun ataasim yugem, uglaapiglleghhiit yuget seghleghqestengughtekaagut. Tawateghpigaq, qaatkutellghakun ataasim yugem, uglaapiglleghhiit yuget nallghusaghyaghqaagut Kiyaghneghem elqughutngallghanun.
Liilightuusat Kiyaghneghem tuunegkii Moses-mun yuget liisaaghaghtestiit seghleghqelleghmeng. Iwernga yuget seghleghqataghaghyata Kiyaghneghem nangllegtallgha nulanginaqaq.
Seghleghqellghem igleghutkaqii yuget tuqulleghqun. Iwernga Kiyaghneghem piniqellghan igleghutngwii yuget nallghusalleghmikun ellngit elqughutngalleghminun. Enkaam allgeghtaat kenlengilnguq unguvalleq Jesus Christ-akun Atanemteggun.
Sameng'ngam pilleqesta? Seghleghqumanginaaltaa-a Kiyaghneghem nangllegtallgha nulasqelluku?
Nakaa! Qayughllak tuqukastun ayuqukut, enkaam tuqukaakumta naten seghleghqumanginaghnaqesta?
Liisimakaghsi, qamaglluta paaptaayaaqngamta ilatkaagukut Christ Jesus-mun. Ilatkaagutkutlu tuqullghanun paaptaayaaqngamta.
Paaptaayellemteggun tuquqaagukutlu qungukaagukutlu Christ-ami. Aghtughyaghqaanghilleghllagmikun Atam unguvaghtekaqaa Christ-a tuqulleghmeng. Enkaam kiyaghsaghqaaghllequkut kiyaghtaallelighraghaghluta.
Kiyaghneghem ilasimakanginkut Christ-amun tuqullghakun, taagken ilatestepestaaghlleqiinkutlu ellnganun unguvaghtesluta ellngatun.
Liisimakaghput whangkuteluguyalghiit qaquuraatkaagut Christ-akun igleqataqnaniisqelluta seghleghqellghem aghtughyaghqaanghillghanun, qepghaghtelaaghunanighnalutallu seghleghqelleghmun.
Yuuk tuquneghmini itemaquq aghtughyaghqaanghillghaneng seghleghqellghem.
Tuqumakumta Christ-ami, ugpeqaghput kiyaghtelgusighyaghqaqaghputlu ellnga.
Liisimakaghput Christ-a unguvaghtestekaaguq tuqulleghmeng enkaam allamengllu tuquyaghqaanghituq qayughllak tuqulleq aghtughyaghqaanghillghiitkaaguq ellnganun.
Ataasighhaghmeng tuqukaaguq kayaalqennaluku seghleghqelleq. Iwernga unguvatmineng, kiyaghtengnguuq Kiyaghneghmun.
Tawateghpigaq sumeghtaghaghtek tuqukaalusi seghleghqellghem aghtughyaghqaanghillghanun, sumeghtaghaghteklu unguvangulusi Kiyaghneghmun Christ Jesus-kun.
Tamaaken apalluqluku seghleghqelleghmun igleqataqestegpenaki yugusisi tuqukayuget. Seghleghqellghem igleqataqegkaki yugusisi, qaatkesuglleqasi yugusighpesi seghleghqengngalghiit piyukellghi.
Alngunak nalighneghi yugusighpesi tuunegpenaki seghleghqusiiluki, qayughllak tawaten pikufsi tuunelleqasi seghleghmun. Itupill tuunitek Kiyaghneghmun. Tuqukastun ayuqsaghtusi, iwernga Kiyaghneghem unguvaghtekaqiisi. Enkaam tuuniteki iinguniita yugusisi Kiyaghneghmun ellnganun atuqesqelluki elqughutngalleghmun.
Seghleghqellghem igleqataqnaanghitiisi qayughllak igleqataqngwiisi Kiyaghneghem piniqellghan; igleqataqngunghitiisi Liilightuusat.
Enkaam sanaqestangam? Itagnaghtaa-a seghleghqelleghqaghput qayughllak Kiyaghneghem piniqellghan igleqataqngukanginkut nakaan Liilightuusat? Nakaa, itagnanghituq!
Liisimakaqusi tuunegkufsi kitumun qaatkesaghqaaluku, taawa ellngan qepghaghtelaaqaaghlleqiisi. Qaatkegkufsigu seghleghqelleq, tuqusleqiisi. Iwernga qaatkegkufsigu Kiyaghneq, nallghusaghlleqiisi elqughutngalleghminun.
Qepghaghtelaaghuyaghtusi seghleghqelleghmun. Iwernga iyamsiqayugvikaqa Kiyaghneq qayughllak maaten qamakerugllak qaatkegkesi apeghtuusaghraghaat apeghtuusaqegkat elpesinun.
Itemutkaagusi seghleghqelleghmeng enkaam qepghaghtelaaghughtekaagusi elqughutngalleghmun.
Tamaakut liigikneghllugutangitneng elpesinun, usputaqngwaanka qepghaghtelaaghetlu piliitestengitlu. Sivunghani tuunegkayuguyaghasi yugusisi qepghaghtelaaghuluki nukeggnalghiinunllu nulamanginalghiinunllu seghletun pilleghnun. Maaten tuuniteki yugusisi qepghaghtelaaghuluki elqughutngalleghmun kiyaghtesqellusi pelungillusi.
Qepghaghtelaaghwaaqngafsi seghleghqelleghmun, elqughutngallghem igleqataqellghitiisi.
Sivunghani seghletun pikaagusi, iwernga maaten kayngukaaghtasi tamaakut seghletun pikasi. Sangaawa allgeghtekaghsi tamaakut piluki? Allgeghtekaqaghsi tuqullghiinaghhaq.
Iwernga maaten itemullusi seghleghqelleghmeng qepghaghtelaaghughtekaagusi Kiyaghneghmun. Enkaam Kiyaghneghem pelungiightesimiisi, allgeghutesimiisillu kenlengilngughmeng unguvalleghmeng.
Akileghtuusaa seghleghqellghem tuqullghuuq; iwernga Kiyaghneghem akingilnguq tunusaa kenlengilnguuguq unguvalleq Christ Jesus-kun Atanemteggun.
Ugpeqaalgutemni, lataamsi liisimakilghiini Liilightuusaneng. Enkaam liigikasi Liilightuusat qelghaqiit yuget kiyaghtengnguluki.
Ugiiqaq aghnaq usputaaguq. Liilightuusam qelellghani aghnaq ugiminisaghqaaguq tagtalngatun ugimi kiyaghtellghan. Iwernga tuqukan ugini, taawa itemellequq Liilightuusaaneng nengughtellghem.
Iwernga, ugini unguvaluku allami yugmi kiyaghtekumi gelgaghniightenguluni atighyaghqaaguq. Iwernga uginga tuqumakan, itemellequq taagken Liilightuusameng. Gelgaghniighunghituq ugiinqigtekumi.
Ugpeqaalgutemni, elpesillu itemumaasi Liilightuusaneng qayughllak tuqukaagusi Christ-ami. Tamaaken apalluqluku Christ-am pikiisi. Ellnganguuq Kiyaghneghem unguvaghtekaa tuqulleghmeng, whangkunnun qepghaatesqelluku Kiyaghneq.
Sivunghani qaatkaqaput seghleghqengngalghiit piyukellghi yugusimta. Liilightuusat atuqistesugaqiinkut tamaakuneng. Enkaam atuqegkumteki tuqusleqiinkut.
Sivunghani anusimingllaghastun ayuqsaghtukut Liilightuusanun. Tuqukaatemnneng Christ-ami, itemutkaagukut qaatkusaghqaallemnneng Liilightuusanun. Enkaam qepghaatngwaaghput Kiyaghneq unguvalleghraghamteggun Taghneghagnekun, nakaan unguvallelumteggun Liilightuusatgun.
Sameng'ngam pilleqesta? Liilightuusaat seghleghqellghwaat? Yeghlegillu! Taakut Liilightuusat liitestekaqii whangamnun seghleghqellghet sangutangi. Liinnayanghitaqa qiliiqetiqelleq sangutanga Liilightuusaq whaten qelghimangisaqan, "Qiliiqetiqegpenang."
Iwernga atuqluku taana qelghusaq, seghleghqellghem allaaghhiinaghneng qiliiqetangllaqaqaanga. Liilightuusangunateng seghleghqellghet tuqungaat.
Sivunghani kiyaghtengnguyaghtunga Liilightuusangunaan; iwernga liisaqegka taana qelghusaq, seghleghqelleq unguvaghluni enkaam tuquunga.
Qelghusaq unguvastiyaghqaayalghii whangamnun, yeghlegi tuqustaanga.
Taaggun qelghusakun, seghleghqellghem puughsaqlegughtaanga. Enkaam atuqluku qelghusaq seghleghqellghem tuqutaanga.
Iwernga Liilightuusat agleghnalghiinguut, qelghusaqlu agleghnalghiinguuq, elqughutngaaqlu, pinightuqlu.
Taam qelghusam pinilghiim, tuqustangaa? Yeghlegillu! Seghleghqellghem tuqutaanga atuqluku sangwaa pinilghii. Enkaam liitaghput qelghusakun seghleghqelleq elngaatall seghlepiguuq.
Liisimakaput Liilightuusat Kiyaghneghem Taghneghaaneng pinguut, iwernga maghyaghquunghitaanga Taghnegham. Maghyaghquungwaanga yugusima piyukellghan, enkaam qepghaghtelaaghuunga seghleghqelleghmun.
Liigikigataqa saaqutka qayughllak atuqigataqa sangwaa atuqsukaqa. Itupill atuqaqaqa sangwaa ugumikegkaqa.
Iwernga atuqegkumki ugumikegkanka atuqsunghiteghngaamki, taawa itagnaqaqanka Liilightuusat piniitangi.
Enkaam whangangunghituq tawaten piiqelghii, itupill seghleghqelleq ilumnilnguq tawaten piiquq.
Liisimakaqa avangitunga pinilghiimeng ilumni, yugusimni. Pinitun piyugaqsaghngaaghma, pipagningitaqa.
Pingigataqa pinilghii piyukegkaqa, yeghlegi seghleq piiqaqa piyukenghitkaqa.
Enkaam piyukenghitkaqa pinemkun, taawa whangangunghituq tawaten pilghii. Itupill seghleghqellghwaaquq ilumnilnguq tawaten piiqelghii.
Enkaam liitaqa taana: pinitun pinaqeghngaghma, paninang seghleq tawantaquq.
Qaamkerugllak pinighyuugusiqanka Kiyaghneghem Liilightuusii.
Iwernga liitaqa taawa ilanga liilightuusaq yugusimnituq. Pilluwaqangi Kiyaghneghem Liilightuusii umyugama itagnaqegkii. Liilightuusam yugusimnilnguum seghleghqestaqaanga, enkaam anusimingllaghastun ayuqunga taamun liilightuusamun.
Seghleghwaaghuunga! Kitumngam itemulleqanga whaken yugusimeng tuqustiyaghqameng whangamneng?
Iyamsiqanaghhalek Kiyaghneghmun itemuskanganga Jesus Christ-akun Atanemteggun! Enkaangam qaatkanka Kiyaghneghem Liilightuusii umyugamkun, iwernga yugusimkun qaatkaqa liilightuusaq seghleghqestilghii whangamneng.
Enkaangam kinkut alngunak Christ Jesus-mun ilatkaakata Kiyaghneghem nanqiggnaanghitii aghyuughyaghqaaluki.
Qayughllak Liilightuusaan Taghnegham unguvallelitilghiim Christ Jesus-kun itemutkaqaanga liilightuusaaneng seghleghqellghemllu tuqullghemllu.
Moses-em Liilightuusii tawaten pipagningitut qayughllak yugusimta piyukellghita kayaaleghqegkaqii Liilightuusat. Iwernga Kiyaghneghem pikaqaa Liilightuusat pipagningitkaat. Kayagtekaqaa ellmi katam Ighneni nunamun seghleghqumalghiitun yugtun ayuqluku. Tuunegkaqaa Ighneni aghqutnguluku seghleghqellemnnun. Tawaten nanqigtekaqaa seghleghqelleq yugusimelluku,
whangkunnun qaatkesaqlegughtesqelluki Liilightuusat elqughutngalghiit qelghusii. Whangkunguut kiyaghlleghhiit malighqutaqluta Taghnegham piyukellghanun, nakaan yugusimta piyukellghitnun.
Tamaakut kiyaghlleghhiit malighqutaqluteng yugusimeng piyukellghitnun, sumeghtaghaatkengnginaghaqiit piyukelleteng. Iwernga tamaakut kiyaghlleghhiit malighqutaqluteng Taghneghagnun, sumeghtaghaatkengnginaghaqiit Taghnegham piyukellghi.
Umyugaput malighqutaqegkata yugusimta piyukellghanun, tuqullequkut. Iwernga umyugaput malighqutaqegkata Taghneghagnun, Kiyaghneghem unguvallelilleqiinkutlu nekeggmellelilleqiinkutlu.
Umyugaput malighqutaqenghata yugusimta piyukellghanun, anguyagwaaqukut Kiyaghneghmun qayughllak qaatkigalkeput Liilightuusii. Ipa qaatkepagningitaput Kiyaghneghem Liilightuusii.
Tamaakut malighqutaqngalghiit yugusimeng piyukellghanun efqughtepagningitaat Kiyaghneq.
Iwernga elpesi igleqataqngunghitiisi yugusighpesi piyukellghan. Igleqataqngwiisi Kiyaghneghem Taghneghagkenka, qayughllak ipa kiyaghtengngulghii ilugpesini. Christ-am Taghneghakek kiyaghtengngunghilkayek ilungani yugem, pikenghitaa Christ-am.
Yugusisi tuqunaqnguut apalluqluki seghleghqellesi. Iwernga Christ-a kiyaghtengngukan ilugpesini, taawa Taghnegham unguvallelilleqiisi, qayughllak Christ-am nallghusaghtestekaqiisi Kiyaghneghem elqughutngallghanun.
Kiyaghneghem Taghneghakek unguvaghtikak Jesus-meng, kiyaghtengnguuk ilugpesini. Katam Kiyaghneghem unguvaghtestellghatun Christ Jesus, unguvaghtesleqii yugusisi Taghneghagmikun kiyaghlleghhiignekun ilugpesini.
Enkaangam ugpeqaalgutemni, kiyaghsaghqaagukut Kiyaghneghem Taghneghagkenka kiyaghtesqesullghatun, nakaan yugusimta kiyaghtesqesullghatun.
Kiyaghtengngukufsi malighqutaqlusi yugusighpesi piyukellghanun, tuqullequsi. Iwernga Taghneghagnekun tuquskufsiki yugusighpesi seghleghqeng'ngalghiit piiqegkangit, taawa kiyaghllequsi.
Qayughllak tamaakut maghyaghquqii Kiyaghneghem Taghneghagkenka Kiyaghneghem avaqutaqii.
Taghnegham allgeghtekaghpesi Kiyaghneghmeng qepghaghtelaaghughtesneqiggnaanghitiisi alingelleghmun. Yeghlegi Taghnegham Kiyaghneghmun avaqutaqestiisi. Enkaam ellngakun tuqlughaghaghput Kiyaghneq, "Abba! Ataay!"
Kiyaghneghem Taghneghakek ellmegneng ilatkaaguk taghneghamnnun ungipaannaluta Kiyaghneghmun avaqutaqniluta.
Kiyaghneghem avaqutaqutanganeng, Kiyaghneghem pagitistekiinkut, Christ-amllu pagitistelgutkiinkut. Nighughqellengellequkut Christ-atun ikfiqegkumta Christ-am ikfiqellghatun.
Sumemni ikfiqelleput unguvallemnni inglutepagningitut nighughqelleghmun Kiyaghneghem aliighsaghqaanun whangkunnun.
Ulimaaq qamaglluni utaqiinguuq qelanellelighluni Kiyaghneghmun aliightesqelluki kinkungutangi avaqutii.
Kiyaghneghem nanqigtekaqaa ulimaaq aghyughyaghqaaluku enkaam atuunanightestaa. Ulimaaq nanqigtesunghitkaaguq, iwernga Kiyaghneghem tawaten piyukegkaqaa. Naqamllu paninang sighimallelguuq
qayughllak ataasimi aghneghmi Kiyaghneghem itemulleqaa ulimaaq aghulleghmeng. Taagken ulimaaq ilallequq itemngalleghllagitnun Kiyaghneghem avaqutiitnun.
Liisimakaghput whavemun kenlanga iingunaghmi ulimaaq ngillegtengnguuq aqnighqellghatun ighniyulghiim.
Iwernga ulimaaghhiinaanghituq ngilleglleghhii, whangkutallu ngillegtengnguukut. Whangkunguukut Agleghnalghiigneng Taghneghagneng pilegni Kiyaghneghem tunusaqsugwhaagha whangkunnun. Ngillegtengnguukutlu ilumteggun utaqiimaluta Kiyaghneghmun allughqisqelluta avaqutaaluta ellnganun, itemutesqellukillu yugusiput seghleghqelleghmeng.
Taaggun sighimalleghqun yugulikaagukut. Iwernga allgeghsimakumteggu sighimakegkaghput, taawa sighimallghunghituq. Yuget sighimangigatut sameng allgeghtengngwaaqameggneng.
Iwernga sighimamakumta sameng allgeghtekaqenghilkemnneng, utaqalleqaghput qelaneghpenaamta.
Tawateghpigaq Taghnegham kayusighaqiinkut kayaatellemnni, qayughllak nallukelghiikut naten yughalleghqaqsaqemtestun. Iwernga Taghnegham ellmineng katam yughaataqiinkut Kiyaghneghmun ngillegtelleghllagkun akuzitngunaan.
Kiyaghneghem liisimakii yuget sumeghtaghallghit. Liisimakiillu sumeghtaghallghi Taghnegham, qayughllak Taghnegham yughaatkaqii yugi Kiyaghneghem piyukellghatun ayuqluki.
Liisimakaghput Kiyaghneghem sangwaat qamaglluki qepghaghtestaqii qerngiita pinighqelleghqiitnun piniqistemi. Ellnginguut tuqluqii uspeqelleghmitun.
Tamaakunguut Kiyaghneghem nakmikekestaqii. Aaftekaqiillu Ighneghmitun lliighesqelluki. Tawaten pikaaguq Ighneni allgeghyuwhaaghumasqelluku anglegutelghutanganeng.
Enkaam Kiyaghneghem aaftekani tuqluqaqii. Tamaakutlu tuqluqani nallghusaqaqii elqughutngalleghminun. Tamaakutlu nallghusaqani elqughutngalleghminun quulvaqaqii.
Sameng'ngam pinaqesteggu una? Kiyaghneq whangkunnun ayuqngukan, kitumngam tengvimun pilleqinkut?
Ighlekumangitaa ellmi katam Ighneni; itupill tuunegkaqaa aghqutnguluku tamaghhamnnun! Kiyaghneghem tuunumakanginkut Ighneghmineng, taawa ellngakun ighlegpenani tuunelleqiinkut sameng tamaghhaaneng.
Kitumngam anaggunnilleqaki Kiyaghneghem nakmikegkii yuget? Kiyaghneghem ellmineng katam anaggutellghinnikaqii!
Kinangam pilleqa Kiyaghneghem yugi nanqigsaghqaaniluki aghyuughyaghqaaluteng? Christ Jesus-em pilleqaguu? Nakaa, qayughllak ellnganguuq tuqumatkikaq whangkunnun, unguvaghtekaaguqlu tuqulleghmeng. Maaten yughaatkaqiinkut aqumluni aghenqigneghani Kiyaghneghem.
Saamngam iqitesleqinkut piniqellghaneng Christ-am? Seghleliillghaam, piyaqliillghaam, amyuqetaatkellghaam, paneghniqellghaam, aklumallghaam, yakughnaam, nalighmeng tuqutellghaam?
Igaqngaaq Akuzitni Igaqegkani whaten, "Elpek apalluqluten aghhutanga tamaghhaan yuget tuqusugaqiinkut. Sumeghtaghalleghmeggni penniighestun ayuqniiqiinkut tuqusaghqat."
Iwernga tamaakut qamaglluki kayaalqengngwaaqaqaput Christ-akun piniqistemteggun.
Liisimakngwaaghaqa saam alngunak iqitesnaanghitiinkut Kiyaghneghem piniqellghaneng: talwa tuqullghem, unguvallghem, yaqulget, nalighmeng tughneghat. Talwa sangwaa saghngaan aghneghmi nalighmeng sivumi agani, nalighmeng aghtughyaghqaanghillghet.
Talwa sangwaat qulemnni nalighmeng asimnni. Ulimaaghmi iqitestiyaghqaqraggiituq whangkunneng Kiyaghneghem piniqellghaneng Christ Jesus-kun Atanemteggun.
Apeghyukaqa elpesinun ipanguuq. Iqlengiqngunghitunga qayughllak Christ-am pikaanga, Agleghnalghiim Taghneghamllu igleghutngwaak umyugagka.
Ungipaasugamsi whaten: qivghughllaguunga qayughllak qaamggurugllak ilumkun naangigalngughmeng aqnighqutkeghllagwaanka
yulgutenka, Jews-et. Piyaqleguyaqan, ellngit apalluqluki Kiyaghneghemtuq nanqigtekanganga aghyuughnalunga, iqitestekangangallu Christ-ameng.
Yulgutenka Israel-em kingunqii, Kiyaghneghem allughqikaqii ellminun avaqutaaluki. Aliightekaqaa nighughqelleni ellngitnun. Akequuqaqii salleghqamineng ellngitnun. Tuunegkaqii Liilightuusamineng. Apeghtuqaqii ellminun maniguutelleghqameng elqughulluki. Akequuqaqiillu quyasleqniluki qaatkegkangatni.
Kingunqiit sivuneqsuwhaamta, taakutgun kinguneghteggun Christ-a allgeqaaguq yuguluni. Ellnga Kiyaghneghuuq igleghutilghii sameng tamaghhaaneng. Usuqellengi quunperugllak kenlengunaan! Amen.
Kiyaghneghaam akequsani pimangitaguu Israel-eghmiinun? Nakaa! Akequsani pikaqaa ellngitnun, iwernga ilanginaghhii kingunghi Israel-em Israel-eghmiipiguut.
Ilanginaghhiillu Abraham-em kingunghi ellngan avaqutapiikii. Kiyaghneghem pikaqaa Abraham whaten, "Kingunghet elpenun akequsanka Isaac-ekun ayuqsaghqaagut."
Taana whaten pisiiguq, ilangi avaqutat allgeqat Abraham-emun avaqutaqenghitii Kiyaghneghem. Iwernga allgeqaghhiinaat Kiyaghneghem akequsaakun Abraham-emun kingunepiikii Abraham-em.
Kiyaghneghem akequsaa Abraham-emun whatetuq, "Ayumiqun uteghniquma whaten lliiqan Sarah ighnengellequq."
Taana Sarah-m ighnegha Isaac-nguuq, sivuneghput. Nulightughluni Rebecca-meng, atakaak malghik ighneghegkenka Rebecca-m.
Talwa salin allgellghillukek, salinllu pingigallukek pinilghiimeng nalighmeng seghleghmeng, Kiyaghneghem pikaqaa Rebecca, "Nuyekliim qepghaalleqaa uyuqliq." Ataneq tawaten pikaaguq liigikesqelluku ellnginaghmi nakmiightenguniluni salleghqamineng. Kiyaghneghem nakmikegkaqaa taana ighneq qayughllak ellnganguuq Kiyaghneghem tuqlughyukaa. Nakmikegkaqenghitaa qayughllak taam ighneghem sangwaa pikaqutanganeng.
Akuzitni Igaqegkani igaqegkaalghii, "Piniqegkaqaqa Jacob, naqam ugumikegkaqaqa Esau."
Sameng'ngam pinaqesteggu taana? Kiyaghneq anaggutaa? Yeghlegillu!
Qayughllak Moses whaten pikaqaa, "Nangllegtaghllequnga kitumun alngunak nanglleqsaghqamnun; nafughtaghllequnga kitumun alngunak nafuqsaghqamnun."
Enkaangam yuget allgeghtepagningitaat Kiyaghneghem nangllegtallgha piyukluku nalighmeng salleghmegteggun. Kiyaghneghhiinaaguq nakmiighyaghqaq nanglleksaghqaminun.
Akuzitni Igakegkani igaqngaaq Kiyaghneghem pikaqaa Pharaoh whaten, "Umiilgughtestekaqamken kelgunnaluku aghtughyaghqaanghilqa elpegun. Enkaam yuget nunataghhaani tamaghhaani ungipaqelleqaat aatqa."
Enkaam Kiyaghneghem nangllegyagutkayugaa kina alngunak piyukegkani, pineghlluugtestaqaallu kina alngunak piyukegkani.
Enkaam aapleqaghpenga whaten, "Kiyaghneq tawatetngukan, sangan'ngam nanqiglleqaki kinkut alngunak aghyuughyaghqaaluki? Kitum alngunak aygiinaghyaghqaqenghitaa Kiyaghneghem piyukellgha."
Iwernga kinanguzin, yugmi, veghusnaasken Kiyaghneq? Qikumeng ulimaaghem sagneghem aapsigataa ulimasteni whaten, "Sangama whatellunga ulimazinga?"
Yugem qikumeng sagnengllaghtem piyukelleghmitun atuqsaghqaqaa qiku. Ulimayukumikek maalghuk ataasimeng qikumeng piyaghqaqaak, aallgha megnunalghiimun atuuluku, ilanga samun alngunak atuuluku.
Kiyaghneghem kelgusukaqaa ugumiyulleghllani, liisimakesugaallu aghtughyaghqaanghilleni. Iwernga nuqetunneghpakaqii nanqigtekani naafqennaluki.
Tawaten pikaaguq liisimakesqelluku nighughqelleghllani nangllekegkaminun. Yataaghqekestaqaqii ellngitnun allgeghtesqelluku nighughqelleni.
Talwa whangkutallu tuqluqaqiinkut, nakaan Jew-nginaghneng iwernga Gentile-enengllu.
Hosea-m uuknaliqellghani Kiyaghneq pikaaguq whaten Gentile-eneng, "Tamaakut yukenghilkenka, atighlleqanka, 'Yugenka'. Tamaakut yuget piniqenghilkenka, atighlleqanka, 'Piniqegkanka'.
Tawani Kiyaghneghem ungipaatfigitni, 'Yukenghitamsi', tawanillu atighlleqiit, 'Avaqutii unguvalghiim Kiyaghneghem.'"
Isaiah-m akilghuutkegkaqaa Israel whaten, "Qaywa Israel-eghmiit esnem qenaavzeghaatun uglaghtatkalighngaata, tawalliima qafsinkuuraghhaat yugulillengyaghqaagut,
qayughllak Atanghem kimaawillngunani nanqigtengngwaaghlleqii nunam yugi."
Sivunghani Isaiah-m pinaqnillghatun ayuquq, "Atanghem aghtughyaghqaghhaanghilnguum siipusimangisaqanginkut kinguneghmeng, qamagtengngwaaghluta naafqellengnayaghtukut Sodom-enkuk Gomorrah-nkuk neghllagegketun."
Sameng'ngam pilleqesta? Gentile-et, ellmeggneng nallghusaghnaqutkumangitut Kiyaghneghmun, iwernga Kiyaghneghem nallghusaqaqii elqughutngalleghminun apalluqluku ugpeqillghat.
Israel-eghmiit malighqutaqnaqutkegkaagut Liilightuusanun elqughutnganaluteng Kiyaghneghmun, iwernga pilaataqumangitut.
Sangameng pilaataqunghitat? Qayughllak nallghusaghnaqutkelghiit ellmeggneng Kiyaghneghmun salleghmegteggun, neghyukegpenaan Kiyaghneghmun nallghusiisqelluteng elqughutngallghanun. Enkaam naagtaqut "naagtusikun uyghagkun."
Igaqegkaalghii Akuzitni Igaqegkani whaten: "Ii-i, Zion-mi nekegtaqa uyghak yuget naagtesqelluki, taam uyghagem iqusleqii. Iwernga kina alngunak ugpequmi ellngakun kaynguyugnaanghituq."
Ugpeqaalgutemni, qamagun ilumkun piyukepigtaqanka whanga katam yugenka Jews-et yugulillengesqelluki! Elngaatall Kiyaghneghmun yughaatkaqanka!
Whaten piighhnaqanka yugenka: Qepghaasupigtaqaat Kiyaghneq iwernga liigikigataat naten Kiyaghneq qepghaatesugaqutni ellngitnun.
Liigikellghitaat naten Kiyaghneghem nallghusaghaqutangi yuget elqughutngalleghminun. Enkaam elqughutngangllaghnaqutkaqut qaatkelluki Liilightuusii. Tawaten pilleghmegteggun tugukliigataat Kiyaghneghem elqughutngallgha.
Christ-a kenlekaat Liilightuusat. Enkaam tamaghhaghmi ugpeqillelek Kiyaghneghem nallghusaghlleqaa elqughutngalleghminun.
Moses igaqaaguq Kiyaghneghmeng nallghusaghilghiimeng yugneng elqughutngalleghminun qaatkutellghitgun Liilightuusanun. Whaten igaqegkaqaa, "Yugem qaatkumakaki Liilightuusat, taakutgun kiyaghllequq."
Iwernga nallghusaqaq Kiyaghneghem elqughutngallghanun ugpeqilleghqun, qelqaaguq, "Aaptegpenang, 'Kina mayughlleqa qilagmun?'" (ukiggnaluku Christ-a nunamun).
Nalighmeng aaptegpenang, "Kina ukiglleqa Abyss-mun?" (mayuunnaluku Christ-a tuqumeng.)
Akuzitni Igaqegkani whaten igaqngaaq, "Kiyaghneghem ungipaa qantaghantuq elpenun. Akuzitkelleqan qaneghpegun, ugpeqelleqanllu ilugpegun." (Kiyaghneghem ungipaa ugpeqilleghmeng ayuqelghii, taananguuq ungipaqegkefut.)
Aapquvgu qaneghpeneng, "Jesus Atanghuniluku," ilugpenengllu ugpeqegkuvgu Kiyaghneghmun unguvaghtesimaniluku tuqulleghmeng, yugulillengellequten.
Yuuk ugpeghtuq ilumikun, enkaam Kiyaghneghem nallghusaghaa elqughutngalleghminun. Aapghaallu qaneghmikun ugpeqegkani, enkaam yugulillenguq.
Akuzitni Igaqegkani igaqngaaq, "Kitum alngunak ugpeqegkumigu ellnga kaynguyugnaanghituq."
Allangughutngitut Jews-etlu Greek-etlu qayughllak ataasiiguq Ataneq, Atanqaa tamaghhaan. Quyasteghllagaqaa tamaghhaan tuqlughilghii ellmineng.
Katam Akuzitni Igaqegkani igaqngalghii, "Tamaghaghmi tuqlughilghii aatghakun Atanghem yugulillengyaghqaaguq."
Iwernga naten yuget tuqlughlleqatgu ugpenghilkumeng? Naten ugpeghlleqat, nagaquunneghilkumeng? Natenllu nagaqughlleqat ungipaqistengunateng?
Naten yuget ungipaqilleqat ellnganeng wetku kayagtellengegkuyeng? Katam Akuzitni Igaqegkani igaqngalghii, "Pinighnaghhaghmeng itegiit tamaakut ungipaqilghiit Pinilghiineng Ungipaneng!"
Iwernga ilanginiita qaatkegkaqiit Pinilghiit Ungipat. Isaiah aaptekaaguq, "Ataneq, kitum ugpeqegkaqagu ungipaghput?"
Kina alngunak ugpeqillelgunaanghituq nagategpenani ungipameng Christ-ameng ayuqelghiimeng.
Iwernga piiqsingaa Israel-eghmiit nagaquunneghinniluki ungipameng? Aa-a, nagaqupestaaqaagut. Akuzitni Igaqegkani igaqngalghii, "Mengit aghulaqumaat tamaghhaanun nunam; akuzitangitlu kenlengitnun nunam."
Alla aapqughaallelguunga: Israel-eghmiit liigikenghitatkii-i Israel-eghmiingunghilnguut ellngitlu Kiyaghneghem yukatkii? Aa-a, liigikumiit. Sivukluku Kiyaghneghem Moses whaten pistaa: "Elpesinun aqinakesnaqanka Israel-eghmiingunghilnguut. Israel-eghmiingunghilngughteggun liigikigalngughteggun ugumiyugtesnaqamsi."
Taagken Isaiah tetugpenani aapghikaaguq whaten Kiyaghneghem pillghaneng, "Tamaakut ivaghimangilnguut whangamneng, naalkegkaqaatnga. Tamaakunun aaptinghilngughnun whangamneng, liitestekaagunga."
Iwernga Israel-meng Kiyaghneq whatenllu pikaaguq, "Aghnelqusighllak nengugutanka iiggenka qaatkusigalngughnunllu, kipullginaalghiinunllu whangamneng."
Enkaam aaptamsi, "Kiyaghneghaam Israel-eghmiit yuksugnanightakii?" Yeghlegillu! Whanga katam Israel-eghmiinguunga, Abraham-em kingungha, Benjamin-em ramkenganeng pinguunga.
Kiyaghneghem yuksugnanillghitii yuni qayughllak nakmikegkaqii salin nunangllallghilluni. Liisimakenghistegguu Akuzitni Igaqegkani Elijah-m qikeghqutkegkaqegkangi Kiyaghneghmun Israel-eghmiit? Whaten pikaalghii,
"Ataneq, tuququqaqiit uuknaliqisteten, ulleghquqaqiit aghqefigten; whanganginaghhaagunga siipneq, tuqunnaqutkaqaatngallu."
Iwernga Kiyaghneghem pikaqaa, "Paninang 7,000-meng yulguunga maniguusigalnguut kiyaghnengllaqamun Baal-mun."
Maatenllu tawatetut. Siipnelguuq Kiyaghneghem nakmikegkaaneng nangllegtalleghmikun.
Kiyaghneq nakmiighumakumi nangllegyulleghmikun, taawa nakmikellghitii pinitun pillghitgun. Tawaten nakmikumakumiki, taawa nakmikellghitii nangllegyulleghmikun.
Whaten piiqunga: Israel-eghmiit naalkellghitaat ivaqaghteng, Kiyaghneghem nakmikegkaghhiiniita naalkegkaqaat. Ilangi tamaakut Kiyaghneghem pineghlluugtestekaqii.
Katam Akuzitni Igaqegkani igaqegkaalghii, "Kiyaghneghem umyugiit liigiksaghqaananighqegkaqii. Whavemun kenlanga aghneghmun iiyngit esghaghyaghqaananighqegkaqii, sigutngitlu nagaquusaghqaananighqegkaqii."
David-llu pikaaguq, "Neqenghaghqellghit negaghaaghllit, naaptellghughllit, naagtusiighllit, aghyuughisiighllit ellngitnun.
Iiyngit ayaallenglit esghaghnaniisqelluki, qukiitlu pakegnenglit uqigitneng seghleliillghita quunperugllak."
Enkaam aaptamsi, Israel-eghmiit naagtaqngameng, alla nekevepagningitaqaat? Yeghlegillu! Iwernga Israel-eghmiit seghleghqellghit apalluqluki, Gentile-et yugulillengut. Enkaam yugulillengellghita Israel-eghmiit aqinastiit.
Kiyaghneghem atuqegkaqii seghleghqellghit Israel-eghmiit taginnaluku quyastelleghllak nunam yuganun. Israel-eghmiit ifliillghita tagitaat quyastelleghllak Gentile-enun. Taagken qamaglluteng nakmikegkat Israel-eghmiit, ilaskumeng yugulikanun, quyastellghet natenmi uglaghtatkalleqat!
Maaten aleghqughyugamsi elpesi Gentile-eni. Kiyaghneghem nakmikegkaqaanga apostle-ngulunga Gentile-enun. Enkaam piraamsipigllunga piiqaqa una megnunalghii qepghaqaq Kiyaghneghem qelghutkaa whangamnun.
Apeghtughillemkun elpesinun aqinasnaluki piinka Jews-elgutenka, ilangi yugulillengesqelluki.
Kiyaghneghem ighsakaqngaki Jews-et, nunam yugi Jew-ngunghilnguut ilaliightestekaqii ellminun. Enkaam Jews-et tuguklinqigtekumiki, unguvaghlleghhiistun tuqukat ayuqsaghqaagut.
Neqekrangllam ikelleqsuwhaagha tuunegkaq Kiyaghneghmun, agleghnaangukan, taawa iingunaghmi neqekrangllak agleghnaghtuq. Akghwi uqfigem agleghnaqata, avayiillu agleghnaghtut.
Jews-et piitesighaqastun olive-em uqfigatun ayuqut ilangi avayaan ayemtekat. Elpesi Gentile-eni avayastun ayuqusi ayemtekat piitesighallghilngughmeng olive-em uqfiganeng. Taameng uqfigmeng, kitum tuguluku avayaq nekegtekumigu piitesighaqamun olive-em uqfiganun, allgeghusaghqaaguq akum mesaaneng piinnapiglleghhiimeng.
Sumeghtaghaghpenasi pinighataghaghnilusi avayaneng ayemtekaneng. Qukaayugtegpenasi, qayughllak avayaraaghinaagusi. Akut iknaqughtesigatasi, akuugut iknaqughsaghilghiit elpesineng.
Iwernga pillequsi, "Aa-a, avayat ayemtekaagut nekeggnaluta uqfigmun."
Taana ipanguuq. Kiyaghneghem ayemtaqii avayat qayughllak ugpeqenghilkangat ellnga. Iwernga elpesi nekegtestekaqiisi uqfigmun qayughllak ugpeqegkesi ellnga. Enkaam qukaayugtegpenasi, yeghlegi alingitek.
Jews-et avayaghpigaagut. Kiyaghneghem ayemtekaqutanganeng avayaghpigaat, taawa elpesillu ayemlleqiisi uqfigmeng nagneghunneghilkufsigu ugpelleghsi.
Enkaam liigikaghsi Kiyaghneq nangllegtaghtuq, aghyuutapigtuqlu. Aghyuughaqii seghleghqegkat, iwernga nangllekaqiisi neghyukumanginaneghpesigu nangllegtallgha. Iwernga neghyuknaniimakufsigu elpesillu kepulleqiisi.
Jews-et ugpeqenqigtekumegteggu Kiyaghneq, nekeggneqiglleqii uqfigmun. Kiyaghneq aghtughyaghqaanghillelguuq nekeggneqigsaghqaaluki neksaqangitgun.
Elpesi Gentile-eni avayapikenghitiisi piitesighaqam olive-em uqfigan. Kiyaghneghem kepegkaqiisi piitesighallghilngughmeng olive-em uqfiganeng. Taagken nekegtekaqiisi piitesighaqamun olive-em uqfiganun, qaywa yuget nekegtingigasaghngaata uqfigmun tawatelngughmeng avayameng. Jews-et piitesighaqameng olive-em uqfiganeng pingutmeggneng, Kiyaghneghmi piyaqniitut nekeggneqigsaghqaaluki ellngita katam uqfigitnun.
Ugpeqaalgutemni, liigikesugamsi sameng qayvighsimangilngughmeng sivunghani. Apeluugusiqa elpesinun unanguuq: peghqinghuyugneghufqaafsi pisqellusi sumeghtaghalleghpesigun. Ilangita Israel-eghmiit ugpeqsugumangitaat Kiyaghneq. Tawatellequt kenlanga Kiyaghneghem nakmikegkii Gentile-et qamaglluteng tagilaghaatellghitnun ellminun.
Taagken qamaglluteng Israel-eghmiit yugulillengellequt. Akuzitni Igaqegkani igaqngalghii, "Yugulighista tagillequq Zion-meng; iqilleqii qamaglluki seghleghet kingunghaneng Jacob-em.
Taana akequsaqaqa ellngitnun iqiskumki seghleghqellghit."
Jews-et ighsakegkaqiit Pinilghiit Ungipat enkaam Kiyaghneghem anguyakii. Elpesi apalluqlusi Gentile-eni Kiyaghneghem atuqegkaqaa ighsakillghat quyasnalusi. Iwernga Jews-et paninang Kiyaghneghem nakmikegkaqii yuget. Piniqumanginaawii apalluqluku akequsani sivunghitnun.
Kiyaghneghem umyugagni allangughteqaghhnaanghitaak. Veghhnaanghitii tunusani, peggnaanghitiillu nakmikegkani ellminun yuguluki.
Sivunghani elpesi Gentile-eni qaatkellghitaghsi Kiyaghneq. Iwernga maaten allgeghtaghsi Kiyaghneghem nangllegtallgha qayughllak Jews-et qaatkunneghilnguut.
Maaten Jews-et qaatkusigatut Kiyaghneghmun, enkaam nangllekaqiisi Gentile-eni. Iwernga ilangani aghneghem ellngitallu allgeghlleqaat Kiyaghneghem nangllegtallgha.
Qamagtengngwaaghluteng yuget qaatkigataat Kiyaghneq. Qaatkunneghitellghat anusimingllaghvigtun ayuquq, Kiyaghneghem tawavek kanaghtaqegkangi. Tawaten piiquq nanglleknaluki qamaglluki.
Kaay, seghleghllaguut Kiyaghneghem aklungingi, peghqinellgha, liisimallghallu! Kitumngam liigikngwaaghlleqaki nanqigtillghi? Kitumngam liigikngwaaghlleqaki igleghneghi?
Katam Akuzitni Igaqegkani igaqngalghii, "Kitum liisimakakek umyugakek Atanghem? Kitumngam aleghqughlleqagu apaqunnaluku?
Kitum alngunak salisigataguu-u Ataneq, Ataneghmun llivikesqelluku uteghmun?"
Sangwaa qamaglluni ellnganeng pinguuq, ellngakun pinguuq, ellnganunllu pinguuq. Ellnga usuqellengli quunperugllak! Amen.
Ugpeqaalgutemni, Kiyaghneq nangllegtapigtutanganeng, elngaatall kayemamsi tuunesqelluki yugusisi Kiyaghneghmun unguvalghiinguluki aghqutet. Pelungillit, tuguklighyugnaghlitlu Kiyaghneghmun. Taananguuq maniguutellepigsi.
Uum nunam yugatun kiyaghtegpenasi. Yeghlegi Kiyaghneghmun allangughtestek nutaghtesluki umyugasi. Taagken liigikelleqaghsi piyukellgha Kiyaghneghem pinilghii, tuguklighyugnalghii, qamagtiingwaaghngalghiillu.
Kiyaghneghem tuunegkaqutanganeng tunusameng apostle-ngulunga, tamaghhaghpesinun piinga: Sumeghtaghaatkegpenasi elpesineng pinighataghaghnilusi ayuqelleghpesineng. Yeghlegi ipapighqellusi sumeghtaghaatkaqitek ugpeqilleghtulegpesigun Kiyaghneghem tuunegkaakun elpesinun.
Yugusiput nalighneghtupigtut, tamaghaghmi nalighneq allatun sayaghqaaguq.
Uglaghyaghngaamta, ataasigukut Christ-am yugusiini. Enkaam whangkuta nalighneghni whangkunneng pikutukut.
Qamaglluta allakullghiineng tunusalguukut Kiyaghneghem tuunegkaaneng nangllegtalleghmikun. Tunusaghput ungipaqingukan Kiyaghneghem ungipaaneng, ungipaqilta ugpeqilleghtutalemtestun.
Tunusaghput qepghaatingukan, qepghaatilta, apeghtughingukan, apeghtughilta;
kayemingukan ilameng, kayemilta; tuuningukan, ighlegpenaamta tuunilta; igleghutingukan, sagiqluta igleghutilta; nangllekingukan, quyakusiqluku nangllekilta.
Piniqitek ipapighqellusi. Ugumikluku seghleq, piyukumanginaghteggu sangwaa pinilghii.
Piniqututek anglegutkullghiistun. Quulvaatutaqitek pakiggulluku quulviisqesulleghpesineng.
Taakunginaghhaagneng qepghaghtek, ighsanifqaafsi. Sagiqulluku qepghaataqiteggu Ataneq qamaken ilugpesineng.
Quyangatek qayughllak sighimallelguusi, nuqetaqitek nekeggmellusi seghleliineghpesini, yughaghaqiteklu iiwleng.
Ugpeqaalgutegpesinun aklulghiinun tuuniiqitek, upughatiiqitek kinkuneng alngunak.
Yughaatkaqiteki amyuqetaatkistesi Kiyaghneghmun quyastesqelluki, nakaan aqnightesqelluki.
Quyalgusighaqiteki tamaakut quyalghiit, qiyalgusighaqiteki tamaakut qiyalghiit.
Kiyaghtek nekeggmetullusi. Qukaayugtegpenasi yeghlegi ilakiteki ukavantalghiit. Sumeghtaghaatkegpenasi peghqinghunilusi ilagpesineng.
Kitum seghletun pikangisi, akitegpenaki seghletun. Piiqiteki pinilghiit tuguklighyugnalghiit tamaghhaanun.
Piyaghqaakan, piiqiteggu sangwaa piyaghqaghsi kiyaghtesqellusi nekeggmellusi tamaghhaanun.
Piniqegkamni, akiniighnaqegpenaki seghletun pistesi, itupill pegteki Kiyaghneghem sakraallghanun. Akuzitni Igaqegkani igaqngalghii whaten, "Whanganguuq aghyuughiyaghqaq, whanganguuq akiniighyaghqaq, piiq Ataneq."
Igaqngaaqlu Akuzitni Igaqegkani, "Anguyagen iyataangukan neghesnaken, meqsugukan meghsinaken. Tawaten pikuvgu naasqwakun mayughfikelleqan kumangalghiimeng coal-meng."
Kayaalqestegpenasi seghleghmun, itupill kayaalqiteggu seghleq pinitun pilleghqun.
Tamaghhaghmi qaatkusaghqaaguq aangwaaghughtekanun igleghutistenun. Kina alngunak igleghutistengunaanghituq wetkuqun Kiyaghneghem igleghutistengughtestekumigu. Igleghutistenguut qayughllak Kiyaghneghem nekegtekaqii igleghutisqelluki.
Kitum alngunak qaatkenghilkumiki igleghutistet, qaatkigatii Kiyaghneghem nakmikegkii. Enkaam aghyuughteslequq.
Pinitun pikayuget alikigatiit igleghutistet, iwernga seghletun pikayuget aliksaghqaqiit. Aliksunghilkufsiki igleghutistet, pinitun pitek, enkaam usuqelleqiisi.
Igleghutistet Kiyaghneghem qepghaghtekii aneghneghqelleghqaghpesinun. Iwernga seghletun pikufsi, aliknakesi, qayughllak Kiyaghneghem qelghumii aghyuughesqelluki seghletun pikat. Kiyaghneghem qepghaghtekii, aghyuughistekiillu seghletun pilghiinun.
Tamaaken apalluqluku qaatkiteki igleghutistet. Qaatkiteki qayughllak Kiyaghneghmun aghyuughtesunghilnguusi. Iwernga taananginaq apalluunghituq. Qaatkiteki qayughllak liisimakaghsi qaatkutelleq elqughutngaaq.
Taakuklu apalluqlukek llivikaqasi tax-esi, qayughllak igleghutistet qepghaagut Kiyaghneghmun qepghaqaten pineghmegteki.
Enkaangam tax-et asengesi qamaglluki llivikiteki igleghutestegpesinun. Siivakitekillu quulvaghtekillu qamaglluki.
Asengegpenaan kina alngunak, iwerngaqun piniqelleghsi asengeknginaghteggu ilagpesinun. Kitum alngunak piniqegkumiki yulgutni qaatkengngwii iinguniita Liilightuusat.
Igaqngaat Liilightuusani whaten, "Gelgaghniighpenang, Yugtaghpenang, Teglegpenang, Qiliiqetiqegpenang." Qaatkelleqaten taakut qelghusat, alngunaklu qelghusat, qaatkegkuvgu una qelghusaq: "Piniqluku yulguten piniqelleghpetun elpeneng."
Kina alngunak piniqikumi yulgutmineng, seghletun pinaanghitii. Piniqilleghmikun qaatkutnguuq iinguniitnun Liilightuusat.
Tamaakut piteki qayughllak liisimakaghsi pilleghqaq kaasimaaq. Qavalghiistun ayuqusi iwernga maaten taghtughyaghqaaghtusi. Yugulilleghput tughaaghtuq ugpeghyuggaallemnneng.
Unuk alpagyaghtughtuq, whaa aghsaghtungestaghaa. Taaqeltekingam atuqneghmeng seghleghet yuget piiqegkangit mamlegmi. Enkaam tugulteki pilluwaasighqat nighugmi.
Pinitun kiyaghtelta katam yugestun kiyaghlleghhiit nighugani aghneghem. Seghletun teghigniqefqaamta, suumefqaamta, alngunak sex-kun seghleghqefqaamta, pilluwutefqaamta, aqinatefqaamta.
Itupill akulghaaghestun aateggu Ataneq Jesus Christ-a, sumeghtaghaatkefqiitallu atuqnaluki yugusighpesi piyukellghit.
Upughateggu yuuk ugpeqilleghqestaaghhaq akulegpesinilnguq. Aaghtiiraaghusiqegpenaan sangwaa upeqegkaa elqughutngatanga nalighmeng anaggutngatanga.
Ataasim yugem ugpeqaa neghyaghqaaniluni alngunak neqmeng. Iwernga yuuk ugpelleghqestaaghhaq neghaquq nunivagseghaghhiinaghmeng.
Yugem neghegkayugem alngunak neqmeng, siivakligu yuuk neqayuk nunivagseghaghhiinaghmeng. Yugem neghegkayugem nunivagseghaghhiinaghmeng, nanqiggneghilligu yuuk neqayuk alngunak neqmeng, qayughllak Kiyaghneghem tugukliimaa.
Kinanguniluten piiqsin nanqigtilghii kitum qepghaghtenganeng? Qepghaghtem piliitistenginaan nanqiglleqaa pinitun pimatanga nalighmeng seghletun pimatanga. Atanghem qepghaghtenga pinitun pillequq qayughllak Atanghem kayusighyaqlegukanga pinitun pisqelluku.
Yugem ugpeqaa ataasiq aghneq megnunaghataghaghniluku ilangitneng aghneghneng. Ilangan yugem ugpeqii qamaglluteng aghneghet tawatelkunniluki. Tamaghhaghmi yugem umyugagni ataasiightengngwaaghlikek.
Kitum alngunak ugpeqegkumigu megnunaghluku aghneq tawaten piiquq quulvaghnaluku Ataneq. Kitum alngunak neghegkumigu alngunak neqa tawaten piiquq quulvaghnaluku Ataneq, qayughllak iyamsiqayugvikaqegkanga Kiyaghneq neqmeng. Kitum alngunak neghyunghilkumiki ilangi neqet tawaten piiquq quulvaghnaluku Ataneq, iyamsiqayugvikaqegkangallu Kiyaghneq.
Unguvangigatukut whangkunnun, tuqungigatukutlu whangkunnun.
Unguvakumta, Ataneghmun unguvanguukut. Tuqumakumta, Ataneghmun tuqullequkut. Enkaam unguvayaghngaamta nalighmeng tuquyaghngaamta Atanghem pikiinkut.
Christ-a tuquluni, unguvaghtekaaguq Atanghunaluni unguvalghiinunllu tuqukanunllu.
Elpesi, sangan nanqigtaqesteki ugpeqaalgutesi? Sanganllu siivakigasteki ugpeqaalgutesi? Neqamikluku, qamaglluta nekevyaghqaagukut sivungakun Kiyaghneghem, ellnganun nanqigtesqelluta.
Akuzitni Igaqegkani igaqngaaq, "Ataneq piiq, qayughllak whanga unguvalghiinga Kiyaghneq, tamaghhaghmi yuuk segesqughquullequq whangamnun, tamaghhaghmillu yugem usuqelleqaa Kiyaghneq."
Enkaam qamaglluta Kiyaghneghmun apeghyaghqaqaghput salleghput, sanganllu tawaten pimatfut.
Enkaangam taaqelta nanqigtunneghmeng. Yeghlegi, umyugaput ataasiightelteki ugpeqaalgutfut naagtestefqaan nalighmeng seghleghqestegpenaan pisteggu.
Ataneghqun Jesus-kun liisimakngwaaghaqa avangituq iinghutkameng neqmeng. Iwernga yugem ugpeqegkumigu sangwaa iinghutkaaluku, taawa ellngani iinghutkaaguq.
Ugpeqaalguten uniighmiqumakan sameng neghegkaghpeneng, taawa piniqnaniimaan. Neghegkaghpenun naafqestegpenaan ugpeqillgha Christ-am tuqumatkegkaa.
Ugpeqegkan pinightuq; akuzitkestegpenaan seghleghuluku.
Qayughllak Kiyaghneghem Ataneghpagullghani sangwaat neghegkaputlu meghegkaputlu megnunanghitut. Ukut megnunaghtut: elqughutngalleq, nekeggmelleq, quyalleqlu; taakut Agleghnalghiigneng Taghneghagneng pinguut.
Taakut atuqluki qepghaatilghiim Christ-amun, efqughlleqaa Kiyaghneq, itagnaqelleqaatlu yuget.
Enkaam atuulteggu nekeggmellengestiyaghqaq, kayemututeltallu ugpelleghtughtaghaghnaluta.
Naafqegpenaan Kiyaghneghem qepghallgha apalluqluku neqa. Qamaglluni neqa neghyaghqaaguq, iwernga anaggutngaaq neghelleghqaq alngunak neqmeng seghleghqestiyaghqaq kitumeng.
Itagnaghyaghqaaguq kemekragtunghitelleq, wine-etunghitelleq, sangwaallu alngunak naagtestiyaghqaq ugpeqaalgutegpesinun.
Kiyaghneghhiinaqlu liisimaksaghqaqatek tamaakut ugpeqegkaghten. Quyangaaquq yuuk atuqneghminiki ugpeqegkani elqughutnganiluki seghleghnitkegpenaki.
Iwernga yugem neghegkani, ugpeqegkumigu anaggutnganiluku, Kiyaghneghem nanqiglleqaa qayughllak pinghilkanga sangwaa ugpeqegkani. Sangwaa alngunak ugpeqegkani anaggutnganiluku atuqumakumigu seghleghqellequq.
Whangkuta ugpeqilleghtuqani kayusiisaghqaqaput ugpeqilleghqestaaghhaat seghleliinghata. Efqughsaghqaanghitukut whangkunneng.
Itupill, tamaghhaamta efqughhnaqelteggu ugpeqaalgutfut ellngan katam pinighqelleghqaanun, ugpeqilleghtughtesqelluku.
Talwa Christ-a efqughsimangituq ellmineng katam. Yeghlegi igaqegkaaguq Akuzitni Igaqegkani, "Yuget seghlequulghiit elpeneng, seghlequullghit tekitaqut whangamkun."
Sivunghani Akuzitet Igaqegkat igaqegkaagut apeghtughnaluta. Nuqenneghtustiinkut, kayemiinkutlu sighimallengnayukamta.
Nuqenneghtullghenkuk, kayemellghenkuk Kiyaghneghtaaguk. Ellngan kiyaghteslisi itagnaqullusi katam Christ Jesus-em pillghatun.
Taagken qamagllusi qerngaghpesi ataasistun usuqelleqaghsi Kiyaghneq, Atanga Atanemta Jesus Christ-am.
Tamaaken apalluqluku tugukliitullusi katam Christ-am tugukliqayugukangisi elpesi. Tawaten pikufsi yuget usuqelleqaat Kiyaghneq.
Amenqun Christ-a qepghaghtengughtekaalghii Jews-enun liigikesqelluki Kiyaghneq iiwleng ipapiiquq. Tamaaken apalluqluku Jews-et liisimakngwaaghaat Kiyaghneghem piyaghqaqii akequsaqegkani sivunghitnun.
Christ-a tagikaalghiillu Gentile-enun usuqesqelluku Kiyaghneq nangllegtallghanun. Igaqngaaq Akuzitni Igaqegkani, "Enkaangam usuqelleqamken akulngitni Gentile-et, ilagaghllequngallu usuqilleghmeng ateghpenun."
Akuzitni Igaqegkani igaqngaaqlu whaten, "Gentile-eni, quyatek maligullusi Kiyaghneghem yugitnun!"
Alla Akuzitni Igaqegkani igaqngaaq, "Usuqiteggu Ataneq, qamagllusi Gentile-eni; usuqiteggu, qamagllusi yugni!"
Isaiah pikaaguq, "Kingungha Jesse-m tagillequq igleghunnaluki Gentile-et, enkaam ellngakun sighimallequt."
Kiyaghneghuuq sighimastilghii. Imighlisi quyalleghllagmengllu nekeggmelleghmengllu ugpeqelleghpesigun ellnga. Taagken sighimallengataghaghllequsi aghtughyaghqaanghillghakun Agleghnalghiim Taghnegham.
Ugpeqaalgutemni, liisimakngwaaghamsi piniipigtusi yugni. Liisimakaqallu liigikngwaaghluki ayuqasi apeghtuusat Kiyaghneghmeng ayuqelghiit, enkaam apeghtuusaqlegwaasi ilangitnun.
Iwernga tetullngunanga latakaqamsi sameng ilangitneng neqangughhnalusi tamaaken. Tawaten lataanga qayughllak Kiyaghneghem tunusightughaanga
qepghaghtengulunga Christ Jesus-mun Gentile-enun. Priest-etun ayuqaqunga ungipaqinemni Pinilghiineng Ungipaaneng Kiyaghneghem Gentile-enun. Tawaten ungipaqiiqunga ellngit tunusatun ayuqesqelluki tuguklighyugnalghii Kiyaghneghmun. Agleghnalghiim Taghnegham agleghnaghtestaa tunusaq.
Enkaam qukaayugtaqunga qepghaqamneng Kiyaghneghmun Christ Jesus-kun.
Akuzitkesaghqaqanka Christ-am apeghiiqaghhiinii whangamkun. Ellnganguuq Gentile-eneng qaatkutestilghii Kiyaghneghmun ungipaqillemkunllu qepghaqamkunllu.
Tawaten pikaaguq aghtughyaghqaanghillghakun allaaghlluwhaghtillghet, aghtughyaghqaanghillghakunllu Agleghnalghiim Taghnegham. Ungipaqngwaaqaqanka Pinilghiit Ungipat Christ-ameng ayuqelghiit tamaghhaani Jerusalem-emeng taagaverugllak Illyricum-emun.
Iiwleng piyukelqesaghaqa ungipaqnaluki Pinilghiit Ungipat nunani nagaquusigalngughni Christ-ameng. Tawaten pikaagunga qayughllak nekeftiyugunghilnguunga tunemakun ilangan yugem piinliqaakun.
Katam Akuzitni Igaqegkani igaqngalghii whaten, "Tamaakut salin ungipaasigalnguut ellnganeng, esghaghlleqaat, salinllu nagaquusigalnguut ellnganeng, liigikelleqaat."
Tamaaken apalluqluku uglaghngaan elpesinun pipagningitaqunga qayughllak ilangitni nunani ungipaqiiqelghiinga.
Iwernga maaten apeghiighaqa qepghaqaqa maani. Uglalghiini ayumiqulleghni elpesinun piyupigtaqsaghtunga,
enkaam sunanguq maaten laalighfiklamsi Spain-mun pitkelluku. Laalighutaghtellemta kingunganeng sunanguq kayusightengnga aghulaqnaqegkuma Spain-mun.
Iwernga elpesinun pivagilgama, Jerusalem-mennaqaqunga kayusiinnaluki Kiyaghneghem yugi tamaanlenguut.
Ugpeqat Macedonia-melnguutlu, Achaia-melnguutlu quyakusiqluku tuunikaagut manimeng kayusiinnaluki aklumalghiit akulngitnilnguut Kiyaghneghem yugan Jerusalem-emi.
Quyakusiqluku tawaten pikaagut. Taakut Gentile-et asengemiit Jews-et qayughllak allgeghutkaalghiit Kiyaghneghem quyastillghaneng ellngitgun. Enkaam Gentile-et kayusighyaghqaqiit Jews-et ugpeqiit Jerusalem-emelnguut tuyughluki manimeng.
Whaa kelqennaqaqa Gentile-et maningat Jews-enun. Apeghiiqumkun una qepghaqaq tuunluku mani ellngitnun, laalighfiksaghtughlleqamsi, taagken Spain-ellequnga.
Liisimakaqa kaaskuma elpesinun, pilgullequnga Christ-am iingunaan quyastellghaneng.
Ugpeqaalgutemni, Atanemteggun Jesus Christ-akun, piniqellghakunllu Taghnegham, maligullusi whangamnun yughaatkeghllakaghtengnga Kiyaghneghmun kayusiitesqellunga.
Yughaghtek Kiyaghneghmun paqniighsiisqellunga ugpeqaanghilngughneng Judea-mi. Yughaatkiteggullu qepghaqaqa Jerusalem-emi tuguklighyugniisqelluku Kiyaghneghem yugitnun.
Taagken Kiyaghneghem piyukelqegkagu, elpesinun pillequnga quyallelighllaglunga, enkaam pinighyuuggneqigllequnga laalighfikumalusi.
Kiyaghneq nekeggmellelitilghii tamaghaghpesinilli. Amen.
Ungipaasugamsi ugpeqaalgutemnneng, Phoebe-meng. Pinilghiinguuq deaconess-a ugpeqanun qerngughutkayugnun yughaghvigani Cenchreae-m.
Upughannakesi Kiyaghneghem yugita piiqellghistun qayughllak Atanghem pikaa. Kayutkesunghisi kayusighaqluku qayughllak kayuteghllaguuq uglalghiinun yugnun, whangamnunllu talwa.
Ungipaataghhnakegsi Priscilla-nkuk Aquila-nkuk suumqaqagkanguq. Qepghalgutkagka Christ Jesus-mun.
Talwa tuqutelleghqaghtek pitkegpenaan paqniighsaghqaqaagnenga. Tamaaken apalluqluku iyamsiqayugllaguunga elkegkeneng. Qamagllutengllu ugpeqat Gentile-et yughaghvigitnilnguut iyamsiqayuguut.
Ungipaataghhnakesi ugpeqat qerngughutkayuget mangteghagkeni suumqaqankanguq. Ungipaataghhnakesi piniqegkaqa Epaenetus suumqaqaqanguq. Asia-mi ellnga ugpeghyuggaaqaaguq Christ-akun.
Ungipaataghhnakesi Mary suumqaqaqanguq; qevuulluni qepghaatkaqiisi.
Ungipaataghhnakegsi Andronicus-enkuk Junias-enkuk Jew-lgutegka, anusimingllaghalgutkegkaqagkallu, suumqaqagkanguq. Apostle-nguuk yuget liisimakngwaaqegket; sivumni ugpeqaaghtekaaguk.
Ungipaataghhnakesi Ampliatus, piniqegkaqa Ataneghqun, suumqaqaqanguq.
Unipaataghhnakesi Urbanus, qepghalgutfut Christ-amun, piniqegkaqallu Stachys, suumqaqagkanguq.
Ungipaataghhnakesi Apelles suumqaqaqanguq. Nanghiighsaghallengaqngami ipapighqegkaqaa ataasighmitelleni Christ-amun. Ungipaataghhnakesi nengllugutangi Aristobulus-em suumqaqankanguq.
Ungipaataghhnakesi Herodion, Jew-elgutka, suumqaqaqanguq. Ungipaataghhnakesillu ugpeqat nengllugutanganilnguut Narcissus-em suumqaqankanguq.
Ungipaataghhnakegsi Tryphaena-nkuk Tryphosa-nkuk suumqaqagkanguq. Taakuk aghnak qepghaghtenguuk Ataneghmun. Ungipaataghhnakesillu piniqegkaqa Persis, suumqaqaqanguq; qevulluni qepghaqaaguq Ataneghmun.
Ungipaataghhnakegsi Rufus-enkuk naakullghiik, suumqaqagkanguq. Rufus Atanghem nakmikegkaqaa, naanganllu ighneqelghiistun piiqaanga.
Ungipaataghhnakesi Asyncritus-enkut, Phlegon-enkut, Hermes-enkut, Patrobas-enkut, Hermas-enkut, qamagllukillu ugpeqaalgutet ellngitnilnguut, suumqaqankanguq.
Ungipaataghhnakegsi Philologus-enkuk, Julia-nkuk, Nereus-enkuk nayakullghiik, Olympas-llu qamagllukillu Kiyaghneghem yugi ellngitnilnguut, suumqaqankanguq.
Quyakutaqitek naaghutmeng Kiyaghneghem piniqellghakun. Qamaglluteng ugpeqat Christ-am yughaghviganilnguut, liisimakesugiisi suumqaqiisinguq.
Ugpeqaalgutemni, qelghamsi kelengasqellusi tamaakuneng aafquutestikayugneng, tunutestilghiineng yuget ugpeqillghitneng, kipullginaalghiineng apeghtuusaneng liitkaghpesineng. Iqitngatek tamaakuneng.
Yuget tawaten pikayuget qepghaatngunghitaat Christ-a Ataneghput. Taawanginaghhaq ellmeng katam efquqegkaghhiinateng piiqiit. Apeghtughineghmeggni akuziteghlluwhaat atuqaqiit, usuquughtaqiitlu yuget puughhnaluki puughsugumalghiit.
Qamaglluteng yuget nagaquumaat qaatkutngalleghsi Ataneghmun, enkaam tamaaken apalluqluku quyakeghllawaamsi. Peghqinghusugamsi samun pinilghiimun, iwernga anaggutellngunasi seghleghmun.
Kiyaghneghem nekeggmellelitilghiim qantaghaqun kagimlleqaa Tughneghaq itegaghpesi asingani. Ataneghput Jesus Christ-a nangllegtaghli elpesinun.
Qepghalgutma Timothy-m, Jew-lgutmallu Lucius-enkut, Jason-enkut, Sosipater-enkut suumqaqiisinguq.
Tertius-nguunga, igaataqaqa Paul latanganeng. Whangallu suumqaqamsi Ataneghqun.
Whanga Paul, Gaius-metaqunga. Mangteghaani qamaglluteng ugpeqat qerngughutkayuguut. Ellnganllu ugpeqatlu suumqaqiisinguq. Neghllamta manimeng aflengakistengan, Erastus-em, ugpeqaalgutemtallu Quartus-em suumqaqiisinguq.
Usuqelteggu Kiyaghneq! Ellngan ayepsugighsaghyaqlegwii ugpeqillesi Pinilghiitgun Ungipatgun Jesus Christ-ameng ayuqelghiimeng ungipaqumanginaghaqegkemkun yugnun. Taananguuq aksaqegkaq ungipaq Kiyaghneghem qayvighsimangitkaa ima piinlighyuggaallghaneng nunam.
Iwernga maaten, piinleghilnguum Kiyaghneghem qayvighsimii Pinilghiit Ungipat igaqullghitgun uuknaliqistet. Qelghusimii Pinilghiit Ungipat liitesqelluki yugnun nunataghhaani tamaghhaani. Tawaten pikaaguq ellngitnun ugpeqesqellunillu qaatkesqellunillu.
Ellnginaaguq Kiyaghneq, peghqinelghii samun tamaghhaanun. Yuget usuqlitgu quunperugllak Jesus Christ-akun! Amen.
Ukut latat Paul-meng pinguut, Kiyaghneghem nakmikegkaaneng Jesus Christ-amun apostle-nguluku. Ugpeqaalgutfut Sosthenes whangamnituq.
Lataaqunga Kiyaghneghem ugpeghtengitnun Corinth-melngughnun, Kiyaghneghem aaftekaanun yuknalusi Christ Jesus-kun. Nakmikegkaqiisillu pelungitesqellusi maligullusi yulghuteghllagnun tamanganilngughnun, yughaqayugnun Atanemnnun Jesus Christ-amun, qamagtengngwaaghluta Atanqaghput.
Kiyaghneghem Atamta, Atanemtallu Jesus Christ-am nanglleklisillu nekeggmellelguslilsillu.
Iyamsiqayugvikaqaqa Kiyaghneq qayughllak nangllekegkaqiisi Christ Jesus-kun.
Enkaam ellngakun aklungighikaagusi liigikelleghmengllu akuzilleghmengllu. Enkaam maaten liigikataghaghlleqaghsi Christ-a, akuzitkataghaghlleqaghsillu Ataneq.
Allangughtekamllu kiyaghtaalleghpesi ipapighqaa ungipaqegkaghput Christ-a.
Agleghnalghiigneng Taghneghagneng tunusalguusi sameng tamaghhaaneng, utaqiingulusi Atanemta Jesus Christ-am taginqigtelleghqaaneng.
Kiyaghneghem ugpellesi iknaqughsaamanginaghnaaghii kenlanga kingulighpigaghmun aghneghmun. Inqun anaggutellghitesqellusi Ataneghput Jesus Christ-a nanqigtikan yugneng.
Ataasiighmelnguum Kiyaghneghem nakmikegkaqiisi ilatesqellusi Ighneghminun Jesus Christ-amun Atanemnnun.
Ugpeqaalgutemni, Atanemta Jesus Christ-am aatghakun piimsi taaqesqellusi aaghtiiraaghunneghmeng. Aafquutegpenasi. Sumeghtaghallesillu sanaqellesillu ataasiighhnaqluki.
Ugpeqaalgutemni, ilangita Chloe-em nengllugutangan ungipaatkaqaatnga aaghtiiraaghutaqnilusi.
Ilasinguq piiqut, "Whanga Paul-em maligsaaghtekaanga." Ilasi, "Whanga Apollos-em." Ilasi "Whanga Peter-em." Paninang ilasinguq piiqut, "Whanga Christ-am maligsaaghtekaanga."
Enkaangam qafsinaghqaghsi Jesus Christ-a. Paul-em qaquraatkegkaqisii? Paaptaayekaatsii Paul-em aatghakun?
Iyamsiqayugvikaqaqa Kiyaghneq paaptaayemangilkegka nalighhiinaghsi iwerngaqun Crispus-enkuk Gaius-enkuk.
Enkaangam kina alngunak pinaanghituq paaptaayemaniluni atemkun.
(Atwhay paaptaayekaqankallu Stephanas-enkut nengllugutkullghiit. Iwernga neqamikenghitaqa kina alla alngunak paaptaayematka).
Christ-am paaptaayeliisqumangitaanga, iwernga kayagtekaqaanga ungipaqisqellunga Pinilghiineng Ungipaneng. Ungipaqingigatunga atuqluki yugem peghqinellghi, luuraq aghtughyaghqaanghillghiitesnayukamkun qaquuraa Christ-am.
Ungipaq Christ-am tuqullgha qaquurakun temnginguuq iflanaqelghiinun. Iwernga yugulillengelghiini whangkuta liisimakaghput Kiyaghneghem aghtughyaghqaanghilqaa.
Akuzitni Igaqegkani igaqngaaq, "Peghqinghet peghqinellghat atuunanightesleqaqa. Liitkaghllagetlu liitellghat sasiinanightesleqaqa."
Enkaam sanaqan'ngam nunam peghqinelghiingi? Sanaqan'ngam apeghtughistengi Liilightuusat? Sanaqan'ngam aaghtiiraaghtet? Qamagtengngwaaghluni liitelleghllallghat sasiinghituq qayughllak Kiyaghneghem temngitwhangllaqaqaa peghqinellgha nunam.
Peghqinelleghmikun Kiyaghneq pikaaguq nunam yuganun nallukelleqniluni peghqinellghitgun. Enkaam Kiyaghneghem nakmikii yugulinaluki qamaglluki ugpelghiit Christ-ameng ungipaqegkamnneng. Ugpeqaanghilnguut sumeghtaghaatkaqaat taana ungipaqegkaghput temnginguniluku.
Jews-et esghaasugaqut allaaghlluwhaghtilleghneng ugpeqnaluku Kiyaghneghem ungipaa; Gentile-et peghqinellengyugaqut ugpeqnaluku ungipaq ipangutanga.
Iwernga paninang ungipaqnaqngwaaghput Christ-amun tuqutkegkaqniluki qaquurakun. Una ungipaq Jews-eni piyaqnapigtuq ugpeqsaghqaaluni, Gentile-eni temngiinguuq.
Iwernga whangkunnun Kiyaghneghem nakmikegkaanun Jews-ngughngaamta, Gentile-ngughngaamta tawatenneghituq. Christ-am tuqullghan qaquurakun liitestekaqiinkut Kiyaghneghem aghtughyaghqaanghillghanengllu peghqinellghanengllu.
Kiyaghneghem temngitwhallgha peghqinghataghgaghtuq yugem peghqinellghaneng. Kiyaghneghem kayaatellgha iknaqataghaghtuq yugem iknaqellghaneng.
Ugpeqaalgutemni, neqamikluku natesaatsi Kiyaghneghem tuqlughaqngisi. Qafsinkuuraghhaghni peghqinghuyaghtusi nunam yugan sumeghtaghaatkellghitni. Qafsinkuuraghhaghni aghtiigasaghtusi igleghutistet, nalighmeng aklungilngughneng nengllugutneng pinguyaghtusi.
Iwernga Kiyaghneghem nakmikegkaqii tamaakut nalluuqat nunami kayngusaaknaluki peghqinelghiit, Kiyaghneghem nakmikegkaqii kayaalnguut nunami kayngusaaknaluki tamaakut iknaqelghiit.
Kiyaghneghem nakmikegkaqii ukavanlenguutlu asitnginaaqiitlu nunami. Tamaakunguut Kiyaghneghem nakmikegkii, yugnun liigikesqelluki sumeghtaghaatkegkiit aangwaaghuluki iwernga Kiyaghneghmi aangwaaghunghitut.
Enkaangam kina alngunak aangaayuggnaanghituq nekevegkuni sivungani Kiyaghneghem.
Kiyaghneghuuq tuunistesi unguvalleghmeng Christ Jesus-kun. Kiyaghneghem Christ Jesus-mun tuunestiinkut peghqinelleghmeng, elqughutestiinkutlu Kiyaghneghmi, agleghnaghtestiinkutu, itemutestiinkutlu seghleghqellemnneng.
Enkaangam atuqelteggu, Akuzitni Igaqegkani igaqngalghii, "Kina alngunak aangaayugsukuni, aangaayugutkelliki Atanghem apeghiiqii ellminun."
Ugpeqaalgutemni, ungipaqiyaghtughaqngama elpesinun, atuqumangitanka akuzitet liigikepagningilkesi. Peghqilleghllamkun ungipaqiyunghitunga Kiyaghneghem ungipaaneng elpesinun.
Pakikaqanka tamaakut qayughllak ungipaqiyulghiinga Jesus Christ-anginaghhaghmeng tuqullghanengllu qaquurakun.
Elpesinitaqngama tetugaataqaagunga, alingruuqaagunga, ungelegtekaagungallu.
Kukragnalghiimeng akuzitkumangitunga peghqineghllagem akuzitanganeng. Iwernga Agleghnalghiim Taghnegham aghtughyaghqaanghillghan ipapighqegkaqii apeghtughillghenka ipangutangi.
Enkaangam ugpeghtusi apalluqluku Kiyaghneghem aghtughyaghqaanghillgha, nakaan apalluqluku yugem peghqinellgha.
Angtaniitkanun ugpeqanun apeghtuusaqaqa Kiyaghneghem peghqinellgha. Iwernga taana peghqinelleq nunameng pingunghituq, talwa igleghutistenganeng. Qantaghaqun aviighusaghqaagut.
Peghqinelleq apeghtuusaqa Kiyaghneghem peghqinelqaa, nallukaat yuget. Yuget nallukngwaaghyaqangat taana peghqinelleq kenlanga Kiyaghneghem liitestellghanun. Talwa nunangllaamangilluni Kiyaghneghem usuqsaghqaaluta pikaqiinkut peghqinelleghmikun.
Nalighhiiniita nunam igleghutistengita liigikumangitaat taana peghqinelleq. Liigikegkaqsaqumegteggu, qaquuraghnayanghitaat Atangha nighughqellghem.
Igaqegkani Akuzitni igaqegkaaguq, "Tamaakut iyem esghamangilkangi, tamaakut sigutem nagaquumangilkangi, tamaakut umyugam sumeghtaghaatkumangilkangi. Kiyaghneghem yataaghqegkaqii piniqisteminun."
Iwernga Kiyaghneghem liigikestekaqii whangkunnun Agleghnalghiignekun Taghneghagmikun. Taghnegham yuvghiighaqaa sangwaa tamaghhaan, talwa Kiyaghneghem qaamnarugllaganilnguut.
Yugem sumeghtaghallgha kitum alngunak nallukaa iwerngaqun ellngan katam taghneghagkenka. Tawateghpigaq Kiyaghneghem sumeghtaghallgha kitum alngunak nallukaa iwerngaqun ellngan katam Taghneghagkenka.
Nunam taghneghaaneng allgeghusimangitukut. Yeghlegi, allgeghtekaqagput Taghneghak Kiyaghneghmeng pik, liigiknaluki qamaglluki Kiyaghneghem tuunegkii whangkunnun.
Enkaam akuzingigatukut yugem peghqinellghakun, iwernga atuqaqaput akuzitet Agleghnalghiim Taghnegham apeghtuutkii. Tawaten piiqukut apeghtuusaqnemteki Taghnegham ipapillghi tamaakunun allgeghutkanun Agleghnaliigneng Taghneghagneng.
Iwernga kina alngunak allgeghusimangilnguq Agleghnalghiigneng Taghneghagneng, tuguklighingigatuq tunusaneng Taghneghagneng pineng. Tamaakut tunusat temngitwhanguut ellngani. Liigikepagningitii qayughllak Agleghnalghiim Taghnegham kayusillghiinaakun liigiksaghqaaguq.
Yugem allgeghutkam Agleghnalghiigneng Taghneghagneng nanqigtaqaa sangwaa qamaglluku. Iwernga kitum alngunak nanqigsaghqaqenghitaa ellnga.
Akuzitet Igaqegkat pillghistun, "Kitum alngunak nallukaa Atanghem sumeghtaghallgha. Enkaam kitum alngunak liilightughnaanghitaa." Iwernga whangkuta ugpeqani sumeghtaghaghaqukut Christ-am sumeghtaghallghatun.
Ugpeqaalgutemni, elpesinitaqngama aleghqughpagningitkaqamsi aleghqughwaqellemtun ugpeqaghllaget. Yeghlegi aleghquqaqamsi ugpellesi anglillghilngughestun ayuqluki. Ugpeqillesi Christ-akun taghnughhaghhaghestun ayuqut.
Kukragnangunaan apeghtuqaqamsi. Katam tawaten mamaghhaghmeng meghesleghhiistun pikaqamsi. Neqepigmeng neghestepagningitkaqamsi qayughllak neqepigtughpagningilnguusi salin. Paninang maaten neqepigtughpagningitaqusi, qayughllak ugpeqaanghilngughestun ayuqusi salin. Liigikestengngwaaghsi ugpelleghpesi anglinghitellgha aqinalleghpesigunllu aghivatelleghpesigunllu. Ugpeqaanghilngughestun kiyaghtengnguusi.
Nalighsi pineghmini, "Whanga Paul-em maligsaaghtekaanga," ilasillu pineghmeggni, "Whanga Apollos-em maligsaaghtekaanga," ugpeqaanghilngughestun piiqusi.
Kinangaawa Apollos? Kinanguzinga whanga? Qepghaghtekiinkung Kiyaghneghem, kayusiitkaqamsi ugpeqesqelluku Christ-a. Qepghaqalestaghhiinaagukung Ataneghem qelghutkaaneng.
Elpesi Kiyaghneghem piitesighaghvikiisi. Piitesighaghaqunga, Apollos-em meghqaqaa, iwernga Kiyaghneghem nagustaqaa.
Enkaangam kina alngunak piitesiighalghiillu meghqilghiillu ukavantuq. Kiyaghneghhiinaq aangeghllagtuq nagustikayuguuq.
Piitesiighaghtallu meghqistallu tawatelkutuk. Kiyaghneghem akileghtughyaghqaqaak qepghallghegkenkun.
Qepghalgutkutukung Kiyaghneghmun; elpesi Kiyaghneghem piitesiighaghvikiisi. Kiyaghneghem mangteghaqiisi.
Kiyaghneghem nangllegtalleq tagivaqaa atuqluku piinliqaqaqa qepghaqaq elpesini. Peghqinelghiistun tunemiqaqaqa mangteghaq ulimayaghqaq. Jesus Christ-anginaaguq tunemaq, alla saaghwakun tunemaghqiituq. Ilangita ulimavikngwaat qaayngakun. Qamaglluni piraamsiluni ulimali.
Ilangita atughlleqaat gold-a, silver-a, jewel-a, ilangita unaghsiq, paliqaq vegaaq, ungagaqlu tunemakun taaggun.
Sangwaa atuqegkaghput esghaghyaghqaqaghput ataasikaghtaamta qamagtengngwaaghluta aghneghmi tawani Christ-am nanqigtilleghqaani. Kenghem esghaghtesaghqaqaa qepghaqaghput natetulanga.
Sangwaa yugem atuqegkaa kumanghilkuni, akileghtusangyaghqaaguq.
Iwernga ilangan yugem qepghaqaa iflayaghqaaguq kumaquni, akileghtusangnaanghituqlu. Naqamenraq ellnga yugulillengyaghqaaguq, katam tawaten keneghmeng aanelghiistun.
Liisimakngwaaghaghsi Kiyaghneghem Temple-kiisi. Agleghnalghiik Taghneghakek kiyaghtengnguuk ilugpesini!
Kitum alngunak naafqegkagu Kiyaghneghem Temple-nga, Kiyaghneghem naafqesaghqaqaa ellnga, qayughllak Kiyaghneghem Temple-nga agleghnalghiinguuq. Elpesi Temple-kiisi.
Kina alngunak puughtefqaami ellmineng pili. Nalighsi sumeghtaghaangukumi liitepagllakaaniluni nunam peghqinellghaneng, yeqay maliglligu Christ-a, ugpeqaanghilnguut temngingunighngaatgu. Tawaten pikuni elngaatall peghqinghughtepiiglleqaa.
Kiyaghneghmi nunam peghqinellgha temnginguuq. Akuzitni Igaqegkani igaqngaaq, "Peghqinghet yuget nunami whani Kiyaghneghem pipagningiitestaqii ellngita katam peghqinellghitgun."
Igaqegkaaguqlu, "Atanghem liisimakaa peghqinghem yugem sumeghtaghallgha sasiinghituq."
Enkaangam kitum alngunak qukaayugutkesaghqaqenghitii sangwaat yuget piiqegkangit. Sangwaa qamaglluku Kiyaghneghem pinighqusighqaaghtestekaqaa elpesinun,
talwa Paul, Apollos, Peter-llu. Nunallu una, unguvalleqlu, tuqulleqlu, sangwaallu alngunak kiyaghtaalleghmelnguq maaten, sangwaallu alngunak kaasaghqaq, qamagtengngwaaghluki elpesi pikasi.
Enkaam elpesi Christ-am pikiisi, Christ-a Kiyaghneghem pikaa.
Sumeghtaghaatkitekut qepghaghtekniluta Christ-amun. Qepghaghtenguukut apeghtughilghiit ipapighqelleghmeng Kiyaghneghem apeghtuutkaaneng whangkunnun.
Christ-am qepghaghtengi ataasiighmesaghqaagut.
Whanga, ataasiighmennilunga qepghaghta pikufsinga, nalighmeng ataasiighmenneghinnilunga kitum alngunak pikanganga, sumeghtaghaatkennaanghitaqa. Talwa whangamneng nanqigsigatunga.
Nallukaqa sameng anaggusimatka, iwernga anaggutellghinnilunga pinghitunga. Atanghhiinaam nanqigsaghqaqaanga.
Enkaangam wiin nanqigtegpenaan kina alngunak sallghaneng. Atanghem taginqigtekumi kukegsaghqaqii yuget ilungit aliighqelluki sangwaat iighngayalghiit tesqamani. Aliighqesaghqaqii sangameng saaqutangi. Taagken usuqsaghqat tamaakut usuqellengyaghqaagut Kiyaghneghmeng.
Ugpeqaalgutemni, elpesi apalluqlusi Apollos-lu whangkutung usputaqnguukung. Usputaagukung elpesinun liitesqelluku una igaqnalghii sameng pisiitanga. "Qaatkaqiteki sangwaat igaqngalghiit Akuzitni Igaqekani." Nalighhiinaghpesi aangaayugutkesaqunaan ataasiq yuuk, aallgha ugumikluku.
Kitum pinighataghaghtestisi ugpeqaalgutegpesineng? Sangwaa qamaglluku Kiyaghneghmeng pikaghsi. Kiyaghneghem tuunumakangisi, aangaayugtegpenasi. Ungipaghpenasi whaten, "Sangwa qamaglluku whangamneng pikaqaqa."
Allgeghtengngwaaghumaaghsi aklukegkaghsi qamaglluku! Aklungighingwaaghlusi ayuqusi! Whangkungunasi umiilgughsimaasi! Umiilgulghiisituq, enkaam umiilgutilgusighnayaghamsi!
Sumeghtaghallemni Kiyaghneghem nekegtekaqiinkut apostle-eni ukalighpigaaluta yugneng. Anusimingllaghastun ayuqukut, tuqusaghqastun. Yuget qamagtengngwaaghluteng, yaqulgetlu esghapagaqiinkut.
Whangkuta nallungughtekaagukut Christ-a apalluqluku, iwernga elpesi sumeghpesini peghqinepiguusi ugpeqani. Yuget waakigatiinkut, iwernga sumeghpesini elpesi nagataqiisillu quulvaghaqiisillu, whangkuta pingigatiinkut.
Whavemun kenlanga neqangisagaqukut, meghyaghqiisagaqukut, aatkiisagaqukut. Yuget qevutkaqiinkut. Nengitukut, igleghtaagukut quunpeng.
Qepghaghaqukutlu qevuulluta maningnaluta kiyaghtaaghusighqameng. Seghlequulghiit whangkunneng pinitun aleghqughaqaput. Ugpeqaatemnneng amyuutkenghinkut akuzilgiigatukutlu akisigataputlu.
Iqlengiqutkenghinkut pinitun aleghqughaqaput tawaten pifqiita pisqelluki. Whavemun kenlanga sumeghtaghaatkaqiinkut sakwaaghestunllu sasiinghilngughestunllu.
Latangunghitunga kaynguyuggnalusi. Iwernga piniqepigllusi whanga katam taghnughhaqelghistun liilightughyugaqamsi kiyaghtaalleghqaghpesineng.
Qaywa apeghtughistetupigsaghngaaghpesi Christ-ameng, atatughllanghitusi. Ugpeqsuwhaghaqngafsigu Jesus Christ-a nagaqughluki Pinilghiit Ungipat, tawanita atastun lliiqanga elpesinun.
Enkaangam kiyaghtesupigtamsi whangamtun.
Tamaaken apalluqluku Timothy kayagtengngwaaqa elpesinun. Ighneqelghiistun ayuqaqa Ataneghqun. Ataasiighmelnguq ugpeqaq piniqepigtaqa. Neqangughhnaaghiisi naten whanga kiyaghtaqellemneng Christ-amun. Tawatelnguq kiyaghtaalleq apeghtuusaqaqaqa ugpeqanun tamanganilngughnun.
Ilasi aangaayugneghughtaqut, qayughllak sumeghmeggni laalighhnaanghinnilunga pikaqaatnga Corinth-mun.
Iwernga Atanghem piyukelqegkagu, elpesinun piyaghtungestaghtunga. Taagken liigikelleqanka aangaayugneghet aangaayugtelleghmegestun piyaghqaatangi.
Kiyaghneghem Ataneghpagullgha akuzitetgun ayuqenghituq iwernga aghtughyaghqaanghilleghqun ayuquq.
Kaaskuma sasqesugestengnga? Anagutalighlungaa aghyuughlamsii, nalighmeng piniqlusi, pinitungwaaq pilamsii?
Nagaqughaqaqa nalighpesinguq atami nulighha nulighqelghiistun ayuqaa. Seghlepiglleghhiimeng seghleghqengnguuq talwa ugpeqaanghilnguut atuqesnayanghitaat taana seghleghqelleq.
Paninang yuukutkaqetsii elpesineng katam? Qivghughllagyaqlegestun! Elpesi iqisaqlegestun yuuk taana akulegpesineng.
Uyavanteghllagyaghngaaghma sumeghtaghaatkeghllawaaqa. Tawanlengughestun elpesini agghitkegkaqaqa naten pilleghqameng taana yuuk aatghakun Atanemta Jesus-em. Ugpeqani, allameng qerngughuskufsi, tawanlengughestun umyugaghmiklunga, aghtughyaghqanghillghakun Jesus Christ-am yuuk taana elpesinitestegpenaan allamengllu pinakesi. Tuuniteggu Tughneghagh-mun, piyukelleghmitun yugusii naafqelligu, enkaam taghneghakek yugulillengesqellukek Ataneq taginqigtekan.
Piniiyugtelleghsi seghleghuuq. Liisimakaghsi whaten pilleq, "Yeast-am ghhuughtesteghllakayuwaa akuutaq."
Tamaaken apallukluku seghleghqellghet akulegpesinilnguut iqiteki. Tawaten pikufsi pelungillequsi akuutastun yeast-angilngughestun. Ipa pelungitusi qayughllak Christ-a Passover-em penniighaghaqaa aghqutkegkaaguq seghleghqellemnnun.
Katam Jews-et iqitellghistun yeast-at mangteghameggneng yataaghqutfagilgamegteggu Passover-em neqenghaghqellgha, tawateghpigaq seghleghqelleput iqilleqaput. Enkaangam pelungillequkut, ipapighqengngallequkutlu.
Ilangitgun latama ilatngasnanighamsi ugpeqanun anagngalghiikun atuqullghiinun.
Akuzitkengngunghitanka uum nunam yugi anagngalghiikun atuqullghiit, nalighmeng pakigneghet, wayaghniightet, nalighmeng tamaakut maniguutkayuget kiyaghnengllaqanun. Iqisukufsi tawatelngughneng yugneng nuna unisaghqaqaghsi.
Iwernga latamkun ilatesnaniqaqamsi tamaakunun ugpeqaalgutnguniluteng pilghiinun sex-kun seghleghqengngukata, nalighmeng pakigneghukata, maniguutkayugukata kiyaghnengllaqanun, seghlequughutngukata yulgutmeng, meghestengukata, wayaghniightengukatallu. Talwa neghelgusighpenaki tawatelnguut.
Whanga nanqigsaghqaqenghitanka ugpeqaanghilnguut; Kiyaghneghem nanqigsaghqaqii. Iwernga elpesi nanqigsaghqaqsaghasi ugpeqaalgutesi. Akuzitet Igaqegkat piit, "Seghleghqesta iqiteggu akulegpesineng."
Nalighsi aaghtiiraaneghmini ugpeqaalgutmineng, sangan aglaataqagu nanqigtivigmun? Kaynguyugigatsii ugpeqaanghilngughnun nanqigtesneghpesini elpesi ugpeqani? Ugpeqat ugpeqaalgutmeggnun taklaghutesaghqaayaghtut aaghtiiraaghutelleghmeggneng.
Liisimakenghistegguu Kiyaghneghem yugan nanqigsaghqii ugpeqaanghilnguut ilangani aghneghem? Nanqigsaghqaqngukufsiki, naten piyaqnaghtutkalleqeftat elpesinun nanqigtelleghqii piyaqniilnguut?
Liisimakenghistekii nanqigsaghqaqekeput yaqulget? Enkaam taklaghqullghet aaghtiraaghutelleghneng whani unguvalleghmi piyaqniisaghqaayaghtut.
Aaghtiiraaghunneghpesini sangafsingam ugpeqaanghilngughnun piiqetsi nanqigtesqellusi?
Kayngunaghhaghmeng elpesi! Liisimakaqa akulegpesini liisimalghiimeng taklaghutistekaghqalguut ugpeqaalgutet aaghtiiraaghullghiit.
Yeghlegi ugpeqam ugpeqaalgutni aglaataqaa ugpeqaanghilngughnun nanqigtistenun, agghitkesqelluki aaghtiiraaghutelletek.
Tawatetelleghpesigun ugpeqaanghilngughestun kiyaghtaaghuusi. Ugpeqaalgutesi aglaategpenaki nanqigtivigmun. Nepiighutaqiteki anagteghngiisi, puughteghngiisi.
Itupill elpesi katam ugpeqaalgutesi anagtaqasillu puughtaqasillu.
Ipapestaaq liisimaksaghqaqsaghaghsi seghletun pistet nekaghqiilnguut Ataneghpagullghani Kiyaghneghem. Puughtestegpenasi kitumun alngunak. Kiyaghneghem Ataneghpagullghani nekaghqiitut: sex-kun seghleghqegkayuget, maniguutkayuget kiyaghnengllaqanun, gelgaghniightet, aghnaasit, yuget yulgutmeggneng atuqikayuget, aghnat aghnaalgutmeggneng atuqikayuget.
Tamaakutlu teglengalghiit, pakigneghet, meghestet, seghlequughtet yugneng, wayaghniightet, nekaghqiitut Ataneghpagullghani Kiyaghneghem.
Ilasi tawatesalghiit salin ugpeqillghilluteng Christ-ameng. Iwernga maaten Kiyaghneghem Taghneghagkenka ughvughqegkaqiisi seghleghqelleghpesineng, aaftekaqiisi Kiyaghneghmun, seghleghqumangilngughestunllu lliightekaagusi qayughllak ugpeqilghiisi Ataneghqun Jesus Christ-akun.
Ilasi pikaagut, "Itagnaghtuq sangwaa piyukelqa piyaghngaamkun." Iwernga whanga piimsi, ilangan salleghpesi kayuusiinnaanghitii ugpellesi. Aa, entaqun, "Itagnaghtuq sangwaa piyukelqa piyaghngaamkun." Iwernga sumeghtaghaghyalghiinga seghleghmun ayghipagllagnayukama pinaanghitunga.
Kinallu pinayalghii, "Neqa ulimaaghuuq aqsaqumun, aqsaquq neqmun." Aa, iwernga ilangani aghneghem Kiyaghneghem naafqesaghqaqaak qamagllukek aqsaquqlu neqallu. Yugusiq sex-kun seghleghqusighqaanghisaghtuq qayughllak yugusiq Ataneghmun pinguuq, Ataneq yugusimnnun pinguuq.
Ilangani aghneghem Kiyaghneghem makesaghqaqii yugusiput tuqulleghmeng aghtughyaghqaanghilleghmikun, tawateghpigaq maketelleghmitun Ataneq Jesus Christ-a tuqulleghmeng.
Liisimakenghistegguu yugusisi nalighneqegkangi Christ-am yugusiin? Yugusiqa Christ-am piliitkaa atuqnaaghsikuun aghnamun akikikayugmeng yugusimineng? Nakaa! Pinaanghitaqa.
Neqamikluku, yugem atuqegkumigu aghnaq akikilghii yugusimineng ataasiightekayugek yugusiik. Qayughllak igaqngaaq Akuzitni Igaqegkani, "Maalghuk yugusik ataasighsaghqaaguk."
Iwernga Ataneghmun lliiquvek, ataasiigutek taghneghakun.
Liisimakenghistegguu yugusisi Kiyaghneghem Temple-kegkangi, Agleghnalghiim Taghneghagkenka kiyaghfigi? Kiyaghneghem tuunegkaqiisi Agleghnalghiigneng Taghneghaghmineng, enkaam maaten Kiyaghneghem piliitkaqiisi. Elpesineng pikenghitusi. Tamaaken apalluqluku sex-kun seghleghqegpenasi. Sex-kun seghleghqegkufsi, nukeggnaghqelghiistun Kiyaghneghem Temple-nga pilleqaghsi. Ilangi seghleghqellghet tawatenneghitut. Kiyaghneghem tukfiqaqiisi akitupiglluku. Tamaaken apalluqluku quulvaghteggu Kiyaghneq yugusighpesigun.
Aaptekaqaghpesinga nengughutelleghmeng latagpesigun. Ukusta kiimsiitenka. Pinightuq yuuk nuliingunani.
Iwernga yuuk tamaghhaghmi nuliilguyaghqaaguq, aghnaq tamaghhaghmi ugilguyaghqaaguq, qayughllak nanghiiqullengnayukafsi sex-kun seghleghqelleghmun.
Yugem efqughsaghqaqaa nuliini. Tawategghpigaq aghnam efqusaghqaqaa ugini atuqutelleghmegni.
Aghnam ellnginaghmi yugusini pikenghitaa, uginganllu pikaa. Tawateghpigaq yugem ellnginaghmi yugusini pikenghitaa, nulighhanllu pikaa.
Nengughsimakufsi ighsakutegpenasi. Wetkuqun itagnaqullusi atuqusaghqaafqaafsi qafsinat unuget yughaghataghaghnalusi. Taagken atuqunneqiglleghhaasi nanghiiqullengnayukafsi Tughneghagh-meng qayughllak nuqesaghqaananiqaalghiisi.
Qelghunghitamsi nulightiisqellusi nalighmeng ugiighesqellusi. Iwernga piyukufsi pilghaasi.
Whangamtuntuq nulightufqaafsi, aghnanillu ugiifqaafsi. Iwernga allakutukut. Kiyaghneghem nuliilgustekayugii ilangi yuget, ugilgustekayugii ilangi aghnat. Iwernga itagnaghtestekayugii ilangi yuget nuliingunaki, aghnatlu ugingunaki. Kiyaghneghem allakullghii tunusaq tuunegkayuwaa yugnunllu aghnanunllu.
Unata pikegka nulightuumangilngughnun, ugiighumangilngughnunllu, ugingighanunllu: Pinighnayaghtusi nulightunghisaqufsi whangamtun, aghnanillu ugiinghisaqufsi.
Iwernga yuuk pinighataghaghnayaghtuq nulightughluni nuqetepagningilnguq aghnaghyulleghmineng. Aghnaqlu pinighataghaghnayaghtuq ugiighluni nuqetepagnengilnguq yugyulleghmineng. Pinighataghaghnayaghtusi nengughllusi nanghiiqullengelleghqaghpesineng seghleghqelleghmun sex-kun.
Ukut akuzitet whangamneng pingunghitut, qelghusaagut Ataneghmeng nengughtekanun. Aghnaq iqisaghqaanghituq ugimineng.
Iwernga iqiskumi, allaneng ugiighyaghqaanghituq nalighmeng ugiminun lliinqiglli. Yugemllu iqitesaghqaqenghitaa nuliini.
Una qelghusaq whangamneng pinguuq ilangitnun. (Atanghem sameng piighsimangitaa.) Yuuk ugpeqaq ugpeqaanghilngughmeng nuliilgukumi ellminisulghiimeng, iqitesneghilligu.
Aghnaqlu ugpeqaq ugpeqaanghilngughmeng ugilgukumi ellminisulghiimeng, iqinneghilli.
Inqun yuuk ugpeqaanghilnguq aaftengngwaaqaaguq Kiyaghneghmun qayughllak nulighha ugpeqaalghii. Aghnaqlu ugpeqaanghilnguq aaftengngwaaqaaguq Kiyaghneghmun qayughllak uginga ugpeqaalghii. Tamaaken apalluqluku taghnughhiit pelungitutlu aaftengngwaaqaagutlu.
Iwernga naliq ugpeqaanghilnguq iqisukumi, iqilli. Taagken ugpeqaq yuuk nalighmeng aghnaq itemli tawatelngughmeng nengughtelleghmineng. Kiyaghneghem nekeggmellusi kiyaghtesqesugaqiisi.
Ugpeqami aghnami, ugigpeniskuvek kayusiitaqsaaghan yugulilleghmun. Nalighmeng ugpeqami yugmi, nuliighpeniskuvek kayusiitaqsaaghan yugulilleghmun.
Kiyaghneghem ataasikaghtaghpesi ugpeqistaqngisi Christ-ameng, nengughtekaatsii nalighmeng nengughsimangitsii? Circumcise-ekaatsii nalighmeng pimangitsii? Qepghaghtelaaghuyaghetsii nalighmeng qepghaghtelaaghunghitetsii? Almesiqlusi tawaten nagneghtek qayughllak Atanghem tawatetestekaqiisi. Qamaglluki ugpeqat taagken apeghtughaqanka.
Yuuk circumcise-ekaq ugpeghaqngami, allangughtefqaami pilghaaq. Circumcise-emangilnguqlu ugpeqaq, circumcise-enaqefqaami pilghaaq.
Circumcise-elleqlu circumcise-enghitelleqlu pitngunghituk. Pitnguyaghqaqta taana qaatkelluki Kiyaghneghem Liilightuusii.
Ataasikaghtaghpesi ugpeqiiqngafsi, natetelleghpesistun almesiqiteggu.
Qepghaghtelaaghuyaghsiin Kiyaghneghem tuqlughaqngaten? Sumeghtaghaatkegpenaan. Iwernga qepghaghtelaaghunanighnaqngukuvek, saaqsin legan tawaten pilghaaten.
Qepghaghtelaaq nakmikegkaa Atanghem, ellngan itemngalghiikaa. Tawateghpigaq qepghaghtelaaghunghilnguq yuuk nakmikegkaa Christ-am, ellngan qepghaghtelaaqaa.
Kiyaghneghem tukfighpakaqiisi, enkaam qepghaghtelaaghughtegpenasi yugnun.
Ugpeqaalgutemni, tamaghhaghpesi aghuliisaghqaagusi ilatngalleghpesigun Kiyaghneghmun almesiqlusi tawaten tuqlullghatun.
Aaptaqaghpesinga naten sumeghtaghaatkaqutangi ugiighumangilnguutlu nulightuumangilnguutlu. Atanghem ungipaasimangitaanga Liilightuusameng tamaakunun yugnun, iwernga ungipaannaqamsi sumeghtaghallemneng. Kiyaghneghem nangllegtallghakun apostle-ngughtekaagunga. Tamaaken apalluqluku neghyuknakefsinga.
Seghleliighllagughtuq nuna maaten. Sumemni whanga itagnaghyaghqaaguq yuuk almesiqluni.
Nulightuumaziin? Iqitestegpenaan nulighhen. Nulightuumangilkuvek, nulightughnaqegpenang.
Iwernga nulightuquvek seghleghqengngunghituten. Ugiighumangilnguq ugiiqumi, seghleghqengngunghituq. Iwernga nulightuqufsi, aghnatlu ugiiqumeng piyaqliighataghaghyaghqaagusi whani kiyaghtaalleghmi. Piyaqliightesunghitepigtamsi tawaten.
Ugpeqaalgutemni, unata pikegka: Ataneghput tagiyaghtungestaghtuq. Taana apalluqluku nengughtekat qepghaallitgu Ataneq nengughsimangilngughestun.
Qivghulghiitlu qepghaallitgu qivghunghilngughestun. Quyangalghiitlu qepghaallitgu quyanghilngughestun. Tamaakutlu tukfightughllakayuget qepghaallitgu avangilngughestun.
Kiyaghtengngulusi nunami whani, megnukataghaghpenaan nunam sanqutanga. Qayughllak nuna almesiqluni aviighusaghqaaguq.
Kiyaghtaalleghmengtuq whaken sumeghtaghaatkegkiilnguusi. Nulightuumangilnguq qepghalleghqaghtaaghatuq Atanghem qepghaqaaneng qayughllak efqughsugaqegkanga.
Nuliilek qepghaghataghaqayuquuq kiyaghtaallghem qepghaqaaneng qayughllak efqughsugaqegkanga nuliini. Enkaam sumeghtaghallgha malghughqengngaaquq.
Tawateghpigaq aghnatlu ayuqut. Aghnat ugingiitkat, ugiighumangilnguutlu qepghalleghqaghtaaghatut Atanghem qepghaqaaneng, qayughllak yugusitengllu taghneghatengllu tuunyugaqiit iinguniita Ataneghmun. Iwernga ugilek qepghaghataghaqayuguuq kiyaghtaallghem qepghaqaaneng qayughllak efqughsugaqegkanga ugini. Ellnganllu sumeghtaghallgha malghughqengngaaq.
Tawaten piimsi kayusiinnalusi. Nengughtesnaninghitamsi. Iwernga nakmikesugaqa pinilleghpigaq elpesinun qepghaatesqelluku Ataneq uglafqusingunasi.
Nuliighqalgem atuqsugyaguskumigu nuliighqani, nengughllik. Enkaam nengughtekumek seghleghqengngunaanghituk.
Iwernga yugem liisimakngwaaqumigu naten pilleghqani, nuqetutngukumigullu atuqsulleghmineng nuliighqani, pinitun pinguuq. Kitum alngunak nulightiisqughaanghilkumigu, nulightughyunghilkumi pinitun pinguuq.
Nuliighqalek nengughlluni pinitun pinguuq, iwernga nuliighqalek nengughhneghilkumi pinighataghatun pinguuq.
Aghnaq allaneng ugiighyaghqaanghituq ugini kiyaghlluku. Iwernga ugini tuqukan, piyukelleghmineng ugiighyaghngaaghmi itagnaghtuq, taawanginaq ugpeqaghhiinaghmeng.
Iwernga quyangaaghataghaghyaghqaaguq ugiinqiggneghilkuni. Taakusta sumeghtaghallghenka. Ugpeqaqa Kiyaghneghem Taghneghakek whangamnituk.
Kiimsighyuganka aapqughaallesi neqneng aghqutkegkaneng kiyaghnengllaqanun. Ipanguuq whaten pilleghsi, "Liisimallelguukut qamaglluta." Tawatelnguq liisimalleq aangaayugtestikayuguuq, iwernga piniqellghem iknaqughtengngwaa ugpelleghput.
Yuuk pillguyugneq, esghaghhuta taana paninang liisaghqaghtuqaq.
Iwernga Kiyaghneghem piniqisteni whaten piyaghqaqii, "Whanga pikanka."
Enkaam neghelleqestaa aghqutkegkameng kiyaghnengllaqanun? Liisimakaput kiyaghnengllaqat kiyaghneghunghitut. Ataasighhaaguq Kiyaghneq, alla kiyaghneghituq.
Ilangita yuget ugpeqaqaat kiyaghneghtuniluku, ataneghtuniluku qilaklu nunallu.
Iwernga whangkuta liisimakaghput ataasighhaaguq Kiyaghneq, ellnga Atanghuuq. Sangwaa qamaglluni ellnganeng pinguuq, kiyaghtengnguukut ellnganun. Liisimakaghputlu ataasighhaaguq Ataneq, Jesus Christ-anguuq. Ellngakun sangwaa qamaglluni ulimakaaguq, unguvanguukutlu ellngakun.
Ilangita ugpeqat nallukiit kiyaghnengllaqat kiyaghnepigunghitulangi. Tamaaken apalluqluku ugpeqaqiit neqet aghqutkaqniluki kiyaghnepignun. Enkaam neneghmeggni aghqutkegkameng sumeghtaghaghaqut, "Seghleghqunga."
Iwernga neqa pitngunghituq. Kiyaghneghem usuqataghaghnaanghitiisi neghelleghpesigun neqmeng. Aghqutkegkameng neghenghilkumta sangwaa alngunak iflanaanghitaghput Kiyaghneghmeng ayuqelghii. Talwa negheghngaamta allgeghunnanghitukut ellnganeng.
Ugpeqaghllagni elpesi, piyukelleghpesistun piyaghqaalghiisi, liigikngategpesineng taana ipapighqelleq apeghtuusaqegkaqa. Iwernga kelengalusi kayaalnguut ugpellghit ayuqniighqegpenaki ellngita sumeghtaghallghitni anaggutngalghiimeng.
Naliita esghaqumiten neghumaluten kiyaghnengllaqat temple-ngitni, ellngallu neghyugyaaghtuq sumeghtaghalleghmini anaggutngayaghngaan.
Enkaam liisimalleghpek seghleghqestesaaghaa kayaalnguq ugpellgha iflasluku, ugpeqaalgutkan Christ-am tuqutkegkaa.
Enkaangam ayuqniighqegkufsiki sumeghtaghallghitni anaggutngalghiimeng, seghleghqellequsi ellngitnunllu Christ-amunllu.
Enkaam neghellemkun aghqutqegkameng seghleghqesnayukamkun ugpeqaalgutka, allamengllu neghnaanghitunga sameng tamaaken.
Itemngaanga, piyukellemtun piyaghqaagunga. Apostle-nguunga esghaatkaq Jesus-meng Atanemnneng. Qepghaatellemkun ellnga ugpeqaagusi elpesi.
Talwa ilangita apostle-epigunghinnighngaatnga elpesi liisimakaghpesinga apostle-epiiguunga Ataneghqun, qayughllak kiyaghtaalleghpesi Christ-amun kelguskanga.
Taakusta aapghaqegkenka seghleqistemnun.
Barnabas-lu whangkutung tungsighnaanghistuung neghyaghqamengllu meghyaghqamengllu elpesineng apeghtuqamtegneng?
Navek pinemtung kelqepagningitestegnekii ugpeqat nuliipung ilangistun apostle-et, Atanghem anglegutangistunllu, Peter-etunllu?
Barnabas-lu whangkutuung ellnginaghhaamtung qepghaasimanginaghyaghqaqestegneguu neqekaghqaghpung?
Pilluwaghtem tukfighyaghqaqenghitii saghyani pilluwaghtenilluni. Tawateghpigaq grapes-meng piitesiighaghtem neghegkayugii ilangi piitestekani. Penniighniightemllu penniighmi mamaan ilanga pikayugaa.
Taakut usputat yugem apeghtuusaqii, iwernga Kiyaghneghem Liilightusaanillu apeghtuusat tawatetut.
Igaqegkaaguq Liilightuusani, Kiyaghneghem tuunegkaakun Moses-mun: "Sugrugiitalighpenan ox-a wheat-et tutmaghtesneghpesiki qantiit sigiqesqelluki." Kiyaghneghem sumeghmikenghitaguu ox-a?
Sangami Kiyaghneq tawaten pii? Ox-nginaghhaaq suumqaguu? Nakaa, whangkutallu suumqaqiinkut. Ipapestaaq whangkunnunllu igaqegkaaguq, qayughllak piitesighaghvigmeng yataaghqistenunllu saghnastenunllu neghyukegkayugaaput nengighqaput.
Kiyaghneghem akuzitangi piisaghqastun ayuqut. Whangkutung piitesighaghvikegkaqamsi, enkaam taghneghasi quyastekaagut. Tungsipaglleqestuung tungsighvikegkumsi aklukegkamtegneng?
Apeghtughistem ilangi elpesineng allgeghutngukata aklukegkameggneng, whangkutung wataqaaghaq piyaghqaghpigaayaghtukung. Yeghlegi qepghaghyukaagukung maningeregaghnalutung aklukegkamtegneng allgeghunnalutung. Ilangani manipagitaqukung. Talwa tamaani aapsugigatamsi akileghtiisqellutung. Unata apalluqa, kitumun alngunak whaten pisunghitukung, "Paul ungipaqiiquq Pinilghiineng Ungipaneng akileghtuusangepigesnaghnaluni."
Liisimakasi Temple-em qepghaghtengi neghegkayuget neqmeng Temple-mun tuunegkameng. Aghqefigemllu qepghaghtengi nengiqayuguut aghqutkaghqameng.
Tawatetuq Atanghem qelghusaa: Ungipaghtetlu Pinilghiineng Ungipaneng aklukegkateng allgeghsaghqaqiit tamaakuneng ugpeqikaneng Pinilghiineng Ungipaneng.
Elpesineng sameng alngunak allgeghusigatunga pikaghqaqsaqemneng. Sumeghtaghaatkegpenanga sameng alngunak tungsighnilunga maaten. Quyaaqunga akileghtiisqigalnguunga elpesinun ungipaqinemni Pinilghiineng Ungipaneng. Ungipaqinaqnguunga akileghtuusiiteghngaaghma talwa paneghyaghngaaghma. Enkaam kitum alngunak pinaanghitaanga, "Paul ungipaqiiquq Pinilghiineng Ungipaneng akileghtuusangepigesnaghnaluni."
Iwernga aangaayugusighqiitunga ungipaqinemni Pinilghiineng Ungipaneng, qayughllak Kiyaghneghem qelqaqaanga ungipaqisqellunga. Seghleghwaaghunayaghtunga qaatkenghisaqumkun Kiyaghneq.
Nakmikegkaqsaqumkun una qepghaqaq whangamneng akileghtuusaghqalgunilunga pinayaghtunga, iwernga Kiyaghneghem nakmikegkaqutanganeng piyaghqaqaqa akileghtuusiiteghngaaghma. Alla naten pilleghqiitunga.
Sangaawa akileghtuusaqa? Akileghtuusaqaqa una, quyapigtaqunga akileghtuusangunanga ungipaqinemni Pinilghiineng Ungipaneng, qaywa akileghtughyaghqaqsaghngaaghpesinga.
Qepghaghtelaaghunghisaghngaaghma, whangamneng katam qepghaghtelaaghughtekaagunga kitumun alngunak, yugmun uglalghiimun ugpeqesqelluku Christ-a.
Jews-eninnemni kiyaghtaqunga ellngistun, ugpeqesqelluku Christ-a. Kiyaghhnemni Gentile-eni Liilightuusatgun kiyaghtaaghni, ellngistun kiyaghtaqunga liisimakeghngaamkun qaatkutellemkun Liilightuusatgun yugulillengyaghqaanghiteghngaaghma, ugpeqesqelluku Christ-a.
Gentile-eninnemni nallukilghiini Liilightuusaneng, ellngistun kiyaghtaqunga nallukelghiistun Liilightuusat, ugpeqesqelluku Christ-a. Qaatkengngunghinniluki pingunghitanka Kiyaghneghem Liilightuusii, iwernga qaatkengngwaanka Christ-am Liilightuusii.
Kayaalngughni kiyaghhnemni ellngistun lliighaqunga, ugpeqesqelluku Christ-a. Enkaangam kinkustun alngunak kiyaghtaqunga natesaghngaata, naten alngunak yugulillengesqelluki.
Tawaten piiqunga nagaqiisqeqeghlluki Pinilghiineng Ungipaneng, qayughllak quyastellengaqelghiingallu ugpeqenghatgu Christ-a.
Qamaglluteng ketanqustet sivuliiyukayuguut, iwernga ataasighhaq kayaalqiikayuguuq. Kiyaghtaalleghpesini Christ-amun, ketanqustestun kayaalqiinaqaqitek.
Ketanqustet ulapaqut yugusiteng iknaqughhnaluki qayughllak qaghpangyugaqelghiit avayameng ququngalegmeng. Tamaakut palighyaghqaagut. Iwernga qaghpa ugpeqat allgeghsaghqaat quunpekaghqaaguq.
Ketanqustestun taklaghruketun ketanqwaaqunga kaannalunga kenlemun. Nalighmeng tenglugtestun, tenglugpagaataghaqunga kayaalqiinalunga.
Ungipaqiiqunga naten kiyaghtelleghqameng Christ-amun. Whangallu kiyaghtengnguunga ellnganun enkaam yugusimnun qaatkestaqunga, luuraq pinghilkuma Kiyaghneghem iqinnayukanganga ellmineng.
Ugpeqaalgutemni, sumeghtaghaatkesqesuganka Jews-et, maligsaaghikat Moses-meng. Egypt-meng aghulaqaqngameng qamaglluteng maligtekaqaat qilawaaq, maghyaghqughilghii tuumkaghqiitgun. Kaasata Kavilngughmun Kelliimun, Kiyaghneghem pelleghtekaqegkanga meq aghviisqelluki yaywaaseng.
Qamaglluteng paaptaayekaalghiit qilawaaghqunllu Kavilngughqunllu Kelliikun maligsaaghtenguluteng Moses-mun.
Qamaglluteng neghegkaagut manna-meng,
meghegkaagut ataasimeng taagken meghmeng Kiyaghneghem Taghneghagkenka tuunegkaaneng. Meghegkaqaat meq maaqegkaq uyghagmeng. Taam uyghagem maligsaaqaqegkangi Kiyaghneghem Taghneghagkenkun. Uyghak taana Christ-anguuq.
Tawaten Kiyaghneghem aflengakegkaqeghngiisteng, paninang allulluteng efqughsimangilkangat ellnga. Enkaam tumangani Kiyaghneghem tuqustaqluki yugusighqwaaghit mingitkaalghiit kilgaani.
Tamaana qamaglluni pillghat whangkunnun usputaaguq, kelengasaaghiinkut ellngistun piyukefqaan seghleq pisqelluku.
Manigughtengughtegpenasi kiyaghnengllaqanun ilangistun. Akuzitni Igaqegkani igaqegkaaguq, "Yugetlu aghnatlu neghaqut, meghaqut taagken aghulaaqut." Tawaten maniguutkaagut gold-meng ulimaaghmun kaawaghaghmun.
Seghleghqefqaamta sex-kun ilangistun. Allgeghnegha seghleghqellghita 23,000 yuuk tuqulaghaatkaaguq ataasimi aghneghmi.
Nanghiiqunaqefqaamteggu Atanghem nuqenneghtullgha pilteggu, ilangistun. Nemeghyat tuququqaqiit ilangi sivuneput qayughllak nanghiiqukaqegkangat Ataneq.
Akuzilgaghpenasi ilangistun. Yaqulgem tuqustikayugem tuququqaqii ilangi sivuneput qayughllak akuzilgaatkaqegkangat Kiyaghneq.
Qamaglluki tamaakut sivunemta atuqegkiit, usputaghqaakaagut whangkunnun. Igaqegkaagut kelengasaatnguluteng whangkunnun kiyaghlleghhiinun kingulighni aghneghni, ellngistun pifqaamta pisqelluta.
Enkaam kina alngunak sumeghmini pikumi ugpelleni aghuliinniluku, kelengali luuraq seghleghqesaaghtuq.
Qamaglluteng nanghiiqullesi allakaayagunghitut yugnun. Iwernga Kiyaghneq atasiighmetuq, nanghiiqulleghmun qaasghutesaghqaqenghitii iknaqellesi, iknaqellelitaqnaaghiisi nuqetusighqameng. Enkaam iqitaqellequsi taagken nanghiiqulleghmeng.
Piniqegkamni, maniguutegpenasi kiyaghnengllaqanun.
Aleghqughamsi sumeghnelgulusi, sumeghtaghaatkennakesi sameng pilqa.
Iyamsiqayagunnemteggu qayuusimelnguq wine-a Atanghem Neqenghaghqellghani, nengighaqukut Christ-am aawaneng. Iiggemnneng aavgughluku neqekrangllaq nenemteggu, nengighaqukut Christ-am yugusiineng.
Neqekrangllaq aavguqaaghngaaghmi ataasiiguq. Uglaghllagyaghngaamta, ataasimeng taagken neghaqukut. Enkaam kelgutaqaa nalighnequghniluta ataasimun yugusimun.
Sumeghtaghaatkaghtekiqun Israel-eghmiit; neneghmeggni aghqutkegkameng, ilataqut maniguullghiinun Kiyaghneghmun aghqefigegni.
Sumeghpesinii kiyaghnengllaqat kiyaghnepiwaat? Neqetlu aghqutkegkat kiyaghnengllaqanun, maniguusipiwaaqaat?
Nakaa! Nallukilghiit Kiyaghneghmeng aghqerraaghaqut tughneghaghnun, nakan Kiyaghneghmun. Ilatngastesunghitamsi tughneghaghnun.
Christ-amun piliitestekaakufsi tughneghaat maliggnaanghitasi. Tamaaken apalluqluku Atanghem qayuusiineng meghegkufsi, tughneghaatlu qayuusiitneng meghnaanghitusi. Tawateghpigaq Atanghem Neqenghaghqellghani neghegkayugukufsi neqekrangllameng Atanghem tipelegkeni, tughneghaatlu tipelngitni neghnaanghitusi neqmeng.
Whangkuta Christ-am piliitkiitni tughneghaat maliggnaqegkumteki, Kiyaghneq qungyaghtesleqaghput. Neqamikluku ellnga iknaqeghllagtuq whangkunneng.
Ilasi pikaagut, "Itagnaghtuq sangwaa piyukelqa piyaghngaamkun." Iwernga whanga piimsi, ilangi sallesi pininghitut. Aa-a, entaqun, "Itagnaghtuq sangwaa piyukelqa piyaghngaamkun," iwernga ilangan salleghpesi kayuusiinnaanghitii ugpellesi.
Kina alngunak ellnginaayugtefqaami piiqli, yeghlegi ilanillu sumeghtaghaatkaqluki.
Sangwaa alngunak kemekrak tukfiqaghsi estugaghmeng neghaqiteggu sumeghtaghaatkegpenaan aghqutkegkaatanga kiyaghnengllaqanun.
Qayughllak igaqegkaaguq Akuzitni Igaqegkani, "Nuna, sangwaatlu qamagtengngwaaghluki tawanlenguut Atanghem pikii."
Ugpeqaanghilnguum neghyaghtiisqegkangisi piyukufsi pilghaasi. Sangwaa alngunak ketfaghtuqaat neghaqiteggu sumeghtaghaatkegpenaan aghqutkegkaatanga kiyaghnengllaqanun.
Iwernga kitum pikangisi, "Taana aghqutkegkaaguq kiyaghnengllaqanun," neghegpenaan, ungipaatistegpesi ugpellgha kayaalisnayukafsigu, qayughllak ellngani anaggutngalghiinguuq. Entaqun sumeghtaghaghnayalghiisi, "Sangamatuq piyukellemtun piyaghqaanghisinga? Sangamatuq kitum ineghqughaghaqanga allatun sumeghtaghaqayugem whangamneng?
Iyamsiqayugvikegkumkun Kiyaghneq neghyaghqamneng, sangan'ngam kitum seghlequughlleqanga neghegkuma iyamsiqayugutkegkamneng?"
Enkaam qamaglluku salleghsi quulvaasiqaqiteggu Kiyaghneghmun, talwa neghellesillu meghellesillu.
Sagpenasi seghleghqestiyaghqameng Jews-enun, Gentile-enun, ugpeqanunllu.
Efqughhnaqutkaqanka yulgutenka sallemkun alngunak. Whanganginamnun pinilleghqaq pingigataqa, iwernga pinighqelleghqiitnunllu yulgutma piiqunga, uglalghii yugulillengesqelluku.
Enkaam whangamtun piiqitek, katam whanga maligtellemtun Christ-a.
Usuqamsi neqamikegkefsinga, atuqegkesillu apeghtuusanka.
Iwernga liigikesugamsi Christ-a naasquutinguuq tamaghhaanun yugnun, yuguuqlu naasquutilghii nuliighmineng.
Nasqughiitighluni yuuk yughaqumi nalighmeng ungipaqumi Kiyaghneghem ungipaaneng yughaghvigmi, quulvaghyaghqaqenghitaa naasquutilghi.
Enkaam aghnaq nasqughiitighpenani yughaqumi nalighmeng ungipaqumi Kiyaghneghem ungipaaneng, quulvaghyaghqaqenghitaa naasquutilghii. Tawaten pikumi qigughwaaqastun meqesluni ayuqellequq.
Aghnaq nasqughiitighyunghilkumi, kepughli nuyiighulluni. Iwernga aghnani kayngunalghiinguuq qigulleqlu nuyiighullunillu kepulleq, enkaam nasqughiitighngali.
Yuuk nasqughiitighyaghqaanghituq maniguuskumi qayughllak Kiyaghneghem nangaghneghatun ulimaaghuuq, Kiyaghneghem aangellgha esghiisqelluku. Iwernga aghnaq ulimaaghuq yugem aangellgha esghiisqelluku.
Liisimakegkesi yuuk aghnameng ulimaaghunghilnguq, iwernga aghnaq yugmeng ulimaaghulghii.
Yuuk ulimaaghunghituqlu aghnamun iwernga aghnaq ulimaaghuuq yugmun.
Taana apalluqluku aghnaq nasqughiitighyaghqaaguq, enkaam yaqulget liigiklitgu yuuk aghnamun naasquutingutanga.
Iwernga neqamikiteggu Atanghem uspeqellgha, yugenkuk aghnaankuk aklukutngaak.
Aghnaqsuggaaq yugmeng ulimaaghughngaan, taagken kenlanga yuuk qamaglluni allgeqaaguq aghnameng, iwernga aghnatlu yugetlu qamaglluteng Kiyaghneghmeng pinguut.
Sumeghtaghaatkaghtegguqun: ipa anaggutngaa aghnam nasqughiitangunani yughallgha Kiyaghneghmun?
Yuget quunpeng ugpeqaqaat nuyiightekaghnguq yuuk ukavaghtaquq ellmineng,
iwernga aghnam nuyaghllani quulvaasiqaa. Nasqughiitaghqaaluni ellnganun pikaaguq.
Paninang kina aaghtiiraaghyugukumi nasqughiitameng, ungipaanneqigtaghllakun taanata apostle-eni apeghtuusaqaqegkefut, Kiyaghneghem yugan atuqaqaat apeghtuusaq naansaghngaaghmeng.
Whaken apeghtughyugamsi qerngughutaqelleghpesineng maniguutelleghmun. Usuqepagningitamsi qerngughutaqelleghpesinun qayughllak aqnighquutaghaghaqusi pinighqutegpenasi.
Ungipaataqaatnga qerngughunneghpesininguq ilasi aafqemeraaghutaqut, ataasistun pigpenateng. Ugpeqekestaghluku lliighaqa.
Entaqun aafquutelleghpesigun liigiksaghqaqasi nalisi ipa qaatkutngatangi Ataneghmun.
Enkaam qerngughunneghpesini Atanghem Neghestillghanun, neghyaghtuunghitaqaghsi.
Neghuunneghpesini tamaghhaghpesi neragkiighaqusi neqegpesineng, ilasi utaqagpenaki. Enkaam ilasi iyataghaqut, ilasi suumaqut.
Neghigatsii-i, meghigatsii-i negpesini? Nalighmeng ugumikestekii Kiyaghneghem yugi? Kayngusaghaatesnaqutkaqestekii avangilnguut? Sameng pilamsi? Usuqlamsii? Nakaa, usuqnaanghitamsi!
Sangwaa liitkaqa Ataneghmeng apeghtuusaqaqaqa elpesinun. Atanghem Jesus-em ighivgaghmi tawani uveghpagutelleghqamini tugukaa neqekrangllaq.
Iyamsiqayugviksamigu Kiyaghneq, aavgughluku, pikaq, "Una yugusiqaqa elpesinun pinguuq. Neghaqiteggu neqamikusiiluku whangamneng."
Neneghmeng taaqsameng, tawateghpigaq tuguluku qayuusiq wine-eghraghaghmeng imalek, pikaq, "Una qayuusiq Kiyaghneghem nutaghaaguq akequsaa aamkun. Awen meghaqiteggu neqamikusiiluku whangamneng."
Enkaam quunpeng neneghpesini taagken neqekrangllameng, meneghpesinillu taagken qayuusimeng, kelgutngwaaqaghsi Atanghem tuqullgha kenlanga alla tagilleghqaanun.
Kina alngunak temngi neghegkumi Atanghem neqekrangllaaneng, meghegkumillu Atanghem qayuusiineng, quulvaghnaanghitaa Atanghem yugusiillu aawallu.
Tamaaken apalluqluku sivukluni yugem avuteghqutkelliki seghleghqelleni alla piyaghqaafqiita pinaluki. Enkaam neghelghaaq neqekrangllameng, meghelghaaqlu qayuusimeng.
Kina alngunak neghelghii neqekrangllameng, meghelghiillu qayuusimeng, Atanghem yugusii liigiknaqegpenaan sameng pisiitanga nanqigtellengyaghqaaquq Ataneghmeng.
Taana apalluqluku uglaghtusi kayaalngughnillu qinuyugngalghiinillu enkaam qafsinat tuqulaghaatkaagut.
Iwernga ipapighqelluta nanqigtekumta whangkunneng katam enkaam avuteghqutkegkumteki seghleghqelleput, Atanghem nanqiggnaanghitiinkut tawaten pikumta.
Iwernga Atanghem apeghtughyuneghminikut naten kiyaghtelleghqameng, nanqigtaqiinkut. Aghyuughyaghqaafqaamta pinaluta nanqigtikumi ugpeqingigalngughneng.
Enkaam ugpeqaalgutemni qerngughunneghpesini neghnalusi Atanghem Neqenghaghqellghaneng neghekestaghpenasi, utaqatutaqlusi.
Iyatalghiit tamaakut nemeggni neghlit enkaangam Atanghem nanqiggneghilliki. Aglaquma elpesinun ilangi aaptekasi kiimsighnaaghanka.
Ugpeqaalgutemni, liitesugamsi Agleghnalghiim Taghnegham tunusaaneng.
Neqamikaghsi salin ugpellghillusi maniguutestaataqaqegkangisi kiyaghnengllaqanun akuzingigalngughnun. Aaghqutaqestekaalghiisi.
Tamaaken apalluqluku liigikesugamsi kina alngunak whaten pilghii, "Jesus seghleghuuq," Agleghnalghiim Taghnegham akuzistengngunghitaa tawaten. Iwernga kina alngunak whaten pilghii, "Jesus Atanghuuq," Agleghnalghiim Taghnegham akuzistengngwaa tawaten.
Agleghnalghiim Taghnegham tunusii allaghhiinaagut, iwernga tunusat qamaglluki taam ataasim Taghnegham tunusaqii.
Uglapigtuq allaaghhiinaq qepghaatilleghqaq ilamun, iwernga taana ataasiq Ataneq qepghaatellengaquq.
Uglaapigtuq allakullghii Kiyaghneghem qepghaqaa, iwernga taam ataasim Kiyaghneghem pistaqii whangkunnun.
Agleghnalghiim Taghnegham liitestekayugaa aghtughyaghqaanghilleni ugpeqatgun tunusalitkamikun. Tunusat kitumun alngunak pinighqusighqaagut.
Taam ataasim Taghnegham yugem ilangi akuzistaqii peghqinelleghmikun, ilangi liisimalleghmikun.
Taam ataasim Taghnegham ugpeqillelitaghaqaqii ilangi yuget, ilangi aghtughyaghqaanghillelitaqii naallghutiyaghqaaluki aqnighneghneng.
Taghnegham tuunegkaqii ilangi yuget allaaghlluwhaghtisighqameng. Ilangan yugem tugukliqaqaa ungipaqilleghqaq Kiyaghneghem ungipaaneng. Ilangan yugem tugukliqaqaa liigikilleghqaq Agleghnalghiim Taghegham nalighmeng tughneghaat igleghutngutanga kina. Agleghnalghiim Taghnegham akuzistaqii ilangi yuget allaaghhiinakun ulukun. Enkaam ilangitnun mumighqughtestaqii akuzillghet.
Qamaglluteng tamaakut tunusat ataasikaghtaghhaghmeng taagken ataasigneng Taghneghagneng pinguut. Tuunyukani tamaakut naliitneng tunusaghqami tuunaqii.
Katam yugusiq ataasiq nalighneghtughllak, qamaglluteng nalighneghet yugusim pikegkangi. Qaywa uglaghngaaghmeng ataasiiguq yugusiq, Christ-allu tawatetuq.
Qamaglluki ugpeqat nalighnequghii Christ-am yugusiin. Ilaput Jews-nguut, ilangi Gentile-et, ilangi qepghaghtelaaghet, ilangi qepghaghtelaaghunghitut. Iwernga qamaglluta paaptaayekaagukut taaggun ataasikun Agleghnalghiignekun Taghneghagnekun, Christ-amun yugusiliitesqelluta. Qamaglluta tugukliqaqagput ataasik Taghneghak.
Yugusiq ataasiinghituq nalighneq, nalighneghtupigtuq.
Itegat whaten pighngaaghmeng, "Iiggengunghilnguunga, yugusim pikenghitaanga." Taaqnaanghitngwaaghtut yugusimenneghmeng.
Siguta whaten pighngaaghmi, "Iiyngunghitunga, yugusim pikenghitaanga." Taaqnaanghitngwaaghtuq yugusimenneghmeng.
Yugusiq iyeraaghinaayaqumi, naten'ngam nagaqughnayaghta? Nalighmeng siguteraaghinaayaqumi, naten'ngam naaghunnayaghta sapagnimeng?
Iwernga Kiyaghneghem ulimamangitii yugusiput tawatelluki. Nakmikegkamineng nalighnelightuqaqii.
Yugusiq ataasiiyaqumi nalighneq yugusiinayanghituq.
Ipapestaaq yugusiq nalighneghtupigtuq.
Tamaken apalluqluku iyem pinanghitii iigget, "Aklukenghitamsi." Tawateghpigaq naasqum pinanghiti itegat, "Aklukenghitamsi."
Ipapestaaq yugusimta natangi kayaatesugnilnguut megnunapigtut.
Yugusimta natangi sumemnni megnunapagilnguut, elngaatall aflengakaqaput. Yugusimta natangi esghaghtesugigalkeput pilugugngaaqaput,
ilangi tamaakut esghaghyaghngaaghmeng ayuqelghiit pilugugigataput. Kiyaghneghem ulimaaqngamigu yugusiq, megnunaghataghaghtestekaqii megnunapagitesugnilnguut.
Enkaam yugusiq qepghaqayuguuq qerngaghmi. Nalighneghem qamaglluteng aflengakaqiit ilateng tawatengwaaq.
Ataasiq aqninghani qamaglluteng aqniqayuguut. Ataasiq usuqellengenghani qamaglluteng quyakayuguut.
Qamagllusi ugpeqani Christ-am yugusiqiisi, nalighnequghiisi.
Kiyaghneghem ugpeqanun nakmikegkaqii sivukluki Apostle-et aangelleghpigaaluki, tuunglighhii uuknaliqistet (ungipaqilghiit Kiyaghneghem ungipaaneng) pingayii apeghtughistet, taagken allaaghlluwhaghtistet, tamaakutlu aghtughyaghqaanghillelitkat naallghutimun, kayusighiyaghqat ilameggneng, pinilghiit igleghutistet, tamaakutlu allaaghhiinaastun akuzikayuget. Kiyaghneghem tuunyukani tamaakut naliitneng tunusaghqami tuunaqii.
Qamagllusi Apostle-ngutsii, uuknaliqestengutsii, apeghtughistengutsii? Qamagllusi aghtughyaghqaanghillelitkaatsii allaaghlluwhaghtisighqameng,
naallghutikayugutsii? Qamagllusi allaaghhiinaastun akuzikayugutsillu mumighquqayugutsillu allaaghhiinaghneng akuzilleghneng? Nakaa!
Iwernga piyukiteki aangataghalghiit Agleghnalghiim Taghnegham tunusii. Whaa maaten apeghnaqaqa pinighataghalghii taakuneng.
Akuzikayuguyaghngaaghma yugetlu yaqulgetlu akuzillghistun, temngi tengngaagtaghllequnga nalighmeng lengaaghtaghllequnga piniqinghilkuma.
Uuknaliqegkayugughngaaghma, liigikegkayugughngaamki aliinneghilnguut qamaglluki, liisimalleq qamagtekaqsaghngaamkun, ugpeqillelgughngaaghma naayghanun nuugtisighqameng, pitngunaanghitunga piniqinghilkuma.
Tuunyaghngaamki qamaglluki sanka aklumalghiinun, nalighmeng paneghtesaghngaaghma ungipaqilqa Pinilghiineng Ungipaneng apalluqluku, allgeghunnaanghitunga piniqinghilkuma.
Piniqelleq nuqenneghtuuqlu, nangllegtaghtuqlu; piniqelleq aqinangituq, nalighmeng yamrrangituq, nalighmeng aangaayugneghituq.
Piniqelleq seghleghyugutngituq, nalighmeng ellnginaayugneghituq. Piniqelleq sagiqigatuq piyukelleghmitun pinaluni, qikeghqungigatuq, nalighmeng neqamikingigatuq anaggutelleghmeng.
Piniqellghem quyasiqigataa seghleq, yeghlegi quyasiqaqaa ipapilleq.
Piniqelleq ataasiighmetuq sangwa sayaghngaan. Iiwleng ugpeqingaaq, iiwleng neghyukingaaq, iiwleng nuqenneghtuuq.
Piniqelleq kenlengilnguq. Uuknaliqellghet kenletghuusaghqaagut; allastun akuzillghet taaqsaghqaagut; liisimalleq kenletghuusaghqaaguq.
Qayughllak tunusagput liisimalleqlu uuknaliqelleqlu iighwinneghilnguuk.
Iwernga iighwilnguq kaaskan, qamaglluteng iighwinneghilnguut aviighughsaghqaagut.
Taghnughhaalunga akuzikayuguyaghtunga, sumeghtaghaqayuguyaghtunga, liigikegkayuguyaghtunga taghnughhaghestun, iwernga yugughsalghiinga taghnughhaghestun pinanightunga.
Liigikelleghput Kiyaghneghmeng iighwinneghituq, katam tawatetuq esghalghiistun taghneghaghquutelugkun. Qakuqaaqun liigikngwaaghyaghqaghput Kiyaghneq qayughllak esghaghlleqaghput gginasaghqughluku. Maaten liisimalqa iighwinneghituq. Ilangani aghneghem liisimalqa iighwighyaghqaaguq katam tawaten Kiyaghneghem liisimakngwaaqanganga iighwighma.
Enkaangam ukut pingayut kenletghuunnaanghitut: ugpelleq, sighimalleq, piniqelleq; iwernga piniqellghuuq angelleghpigaq.
Piniqellengyugataghaghyaghqaagusi pakiggulluku sameng tamaghhaaneng. Iwernga piyukitekillu Agleghnalghiim Taghnegham tunusii, wata piyuksaghqaqaghsi ungipaqilleq Kiyaghneghem ungipaaneng.
Yuuk akuzineghmini allastun ulustun aleghqughaqaa Kiyaghneq. Yuget aleghqiigatii qayughllak liigiknaaghitaat. Akuziiquq aghtughyaghqaanghillghakun Agleghnalghiim Taghnegham yugem nallukegkaaneng.
Iwernga yuuk tunusalek ungipaqilleghmeng Kiyaghneghem ungipaaneng akuzikayuguuq yugnun. Akuzitangi kayusighikayuguut, kayemikayuguut, ilutughsaghikayuguut yugnun.
Yuuk akuzikayuk allastun ulustun kayusiitkayuguuq ellmineng katam, iwernga yuuk ungipaqikayuk Kiyaghneghem ungipaaneng kayusighikayuguuq ugpeqaneng.
Qamagllusi piyukaqsaghamsi akuzisqellusi allastun ulustun, iwernga wataqaaghaqtuq tunusalgulghiisi ungipaqsaghqaaluki Kiyaghneghem ungipii. Tamaakut ungipaqikayuget aangataghaghtut akuzikayugneng allastun ulustun. Akuzikayuget allastun ulustun mumighqughtelguyaghqaagut kayusiitesqelluki ugpeqat.
Ugpeqaalgutemni, elpesinun pilunga aleghqughyaqumsi allastun ulustun liigiksaghqaqenghilkegpesigun naten'ngam kayusiinnayaghestemsi? Iwernga apeghtughyaqumsi Kiyaghneghem kelgutkaaneng whangamnun, nalighmeng ungipaasaqumsi sameng liitkamneng, nalighmeng uuknaliqutkesaqumkun Kiyaghneghem salleghqaa, nalighmeng apeghtughyaqumsi ipapighqelleghmeng elngaatall kayusiinnayaghamsi.
Flute-allu harp-allu seghletun qalghightekayek kitum alngunak liigiknaangitaa sangwaa ilagaan atughaqutanga.
Pilluwaghtem bugle-a qalghightekagu seghletun ilangita pilluwaghtet nallukelleqaat pilluwalleghqaghteng.
Tawateghpigaq akuzikufsi allastun ulustun, kitum alngunak liigiknaanghitiisi sameng piiqutsi. Akuzinghilngughestun piyaghqaagusi.
Uglapigtuq allaghhiinaq akuzilleq, atuqistengita liigikaqiit.
Iwernga liigikenghilkumkun yuuk akuzilghii allakun akuzilleghqun nakumiinguuq whangamni, enkaam whangallu nakumiingunga ellngani.
Enkaangam elpesi, tunusangyupigtekufsi Agleghnalghiim Taghnegham tunusaaneng, tungsightek kayutkaghqameng ugpeqanun.
Tamaaken apalluqluku yuuk akuzikayuk allastun ulustun, yughaghli mumighqughyaghqaaluku sameng pilleni.
Yughaghyaquma allastun ulustun, taghneghagka yughaghllequk, iwernga umyugagma liigiknaanghitaak.
Sanaqsingangam? Yughaghllequnga taghneghamkun, yughaghllequngallu umyugamkun. Tawateghpigaq ilagaghllequnga taghneghamkun, ilagaghllequngallu umyugamkun.
Qayughllak taghneghagpegun usuqegkuvgu Kiyaghneq allastun ulustun, naten'ngam liigikigalnguum usuqilgusighlleqaten Kiyaghneghmun iyamsiqayulleghpeneng? Nallukaa sameng piiquten.
Yughallghen piniipigsaghngaan ilanga yugem kayusillengnaanghituq.
Iyamsiqayugvikaqaqa Kiyaghneq akuziiqelghiinga allastun ulustun uglaghataghaghluku elpesineng.
Iwernga yughaghvigmennemni apeghtughiyugaqunga. Tamaaken apalluqluku apeghtughiiqunga qafsinkuuraghhaat akuzitet atuqluki liigiksaghqasi, akuzinaanghitunga allastun ulustun uglapiglluku liigiksaghqaqenghilkegpesineng.
Ugpeqaalgutemni, sumeghtaghaghpenasi taghnughhaghhaghestun. Sumeghtaghaghaqitek anglikastun, iwernga seghleghqesulleghsi taghnughhaghhaghestun ayuquq.
Liilightuusani igaqngaaq: "Kiyaghneq piiq, 'Kayaglleqanka yuget allaneng nunaneng aleghqughyaghtiisqellusi ellngita katam ulungistun. Aleghqughlleqamsi qaanghitgun iwernga paninang nagannaanghitaghpesinga.'"
Enkaam tunusaa akuzillghem allastun ulustun ipapighqusiiguq ugpeqingigalngughnun, nakaan ugpeqikayugnun. Ungipaqilleq ugpeqilghiinun ayuquq, nakaan ugpeqingigalngughnun.
Enkaangam yughaghvigpesini ugpeqat qamaglluteng akuzisaqumeng allastun ulustun, ilangi yugem nalighmeng ugpeqaanghilnguut iitqumeng nallungughhnilleqiisi.
Iwernga ugpeqaanghilnguq nalighmeng liigikigalnguq yughaghvigpesinun iteghluni nagaskumisi ungipalghiisi Kiyaghneghem ungipaaneng, nagalluni nanqigtengngwaaghllequq seghleghqestenguniluni.
Qamanlliqegkii aksaqngalghiit qayvighqellequt. Enkaam qungughlluni manigughlleqaa Kiyaghneq. Whaten pillequq, "Ipapestaaq, Kiyaghneq whaantuq elpesini."
Ugpeqaalgutemni, unata apeghtuusaqnaqutkaqegkegka. Qerngughunneghpesini maniguunnalusi ilasi ilagaghaqnaaghtut, kina apeghtughiiqellequq, nalighmeng nalighsi ungipaghllequq Kiyaghneghem ungipaqesqegkaaneng, nalighmeng nalighsi akuzillequq allastun ulustun, nalighpesi mumighqughlleqii. Ugpeqat ugpellghitnun iknaqughusiilit qamaglluteng.
Yughaghvigmi kina akuzinaqngukumi allastun ulustun, maalghuk nalighmeng pingayut pilghaat, utaqaluki ilateng taaqelleghqiit. Kitumllu mumighqughnakangi sameng pillghit.
Iwernga mumighqughtengiskan akuzilghiimun allastun ulustun, akuzifqaami pilghaaq. Allastun ulustun akuziyukumi kavyuguutegpenani akuzilghaaq ellminunllu Kiyaghneghmunllu.
Uuknaliqistek maalghuk nalighmeng pingayut ungipangelghiit Kiyaghneghmeng akuzilit. Qamaglluteng nagallit, liigiklitgu ungipaq Kiyaghneghmeng pingutanga.
Iwernga kina ungipangegkan Kiyaghneghmeng, akuzilghii nepiighli, ungipangelghii akuzisqelluku.
Tawaten pikufsi qamaglluteng ungipaqiyaghqat Kiyaghneghem ungipaaneng akuziiqellequt. Enkaam qamaglluni nagallghii, liilli, taagavenginaallenglillu.
Neqamikluki ungipaqikayuget Kiyaghneghem ungipaaneng, aghtughyaghqaanghillelitkaagut akuzisighqameng, taaqusighqamengllu. Iiwleng aghtughyaghqaanghillelguut akuzisighqameng nalighmeng taaqusighqameng.
Kiyaghneghem alngunak pisugigatiinkut. Qerngughutelleput nekegmetesugaqii. Kiyaghneghem yugi qerngughunneghata,
aghnat akuzistenguyaghqaanghitut yughaghvigni. Akuziyaghqaanghitutlu igleghutistenguyaghqaanghitutlu qerngughutngalghiini, qayughllak Liilightusanillu igaqngaaq tawaten.
Aapqughaghyukumeng, ugiteng nemeggni aaplitki. Yughaghvigni aghnat akuzilleghqaat anaggutngaaq.
Elpesi Corinth-eghmiit ugpeqat aangaayugneghuusi. Sumeghpesinii Kiyaghneghem akuzitangi elpesineng pingwaat? Ellnginaghhaghpesinun apeghtuutkaawaat?
Kina alngunak sumeghmini uuknaliqistenguniluni pikumi, nalighmeng ugpeghllagumaniluni, liigikliki latatkegkanka elpesinun Ataneghem qelghusaqii.
Tuguklinghilkagu una apeghtuusaq, tuguklighpenaan ellnga.
Enkaangam ugpeqaalgutemni, ungipaghtenguyugaqitek Kiyaghneghem ungipaaneng, iwernga taaqestegpenaki akuzilghiit allastun ulustun.
Yughaghvigni sangwaa qamaglluku pinitungwaaq, tawatengwaaq piiqiteggu.
Ugpeqaalgutemni, neqangughsugamsi Pinilghiineng Ungipaneng ungipaqegkamneng elpesinun. Tugukliqaqasi enkaam ugpellesi taaggun nekegngaat ayugilluteng.
Yugulillengegkaagusi ugpeqaqngafsiki Pinilghiit Ungipat, enkaam ugpequmanginaghteki aapqanka. Iwernga ugpeqnaniqufsiki, ugpellesi sasiinaanghitut.
Apeghtuqaqamsi apeghtuusaqegkameng whangamnun. Taakut ugpeqsaghqaqasi: Christ-am tuqutkegkaqii seghleghqelleput, katam Akuzitet Igaqegkat pinaqnillghistun.
Taagken lliifqaqaat, enkaam pingayaani aghneghem unguvaqaaguq Akuzitni Igaqegkani pinaqnillghistun.
Peter-em esghaqaqaa, taagken kingunganeng qamaglluteng qula maalghuk siipneqluku apostle-et esghaqaqaat.
Kingungitneng 500-neng uglalghiim maligsaaghtengita qerngaghllagmeng esghaqaqaat. Kiyang taakut unguvaat, ilangi tuqukaaghngaaghmeng.
Taagken James-em esghaqaqaa, enkaam kinguvaqun qamaglluteng apostle-et esghaqaqaat.
Kinguliilunga esghaqaqaqa, ugpeghyaghqaghpagningitkaaghngaaghma kitumi alngunak.
Ukalighpigaagunga apostle-eni, talwa atighyaghqaanghisaghtunga apostle-meng, qayughllak amyuqetaatqegkaqanka Kiyaghneghem yugi.
Iwernga Kiyaghneghem nangllegtallghakun apostle-nguunga. Nangllegtallgha whangamnun avanginneghituq. Qepghaghataghaghtunga tamaghhiitneng apostle-et, iwernga whangamneng pingunghitaqa, Kiyaghneghem nangllegtallghakun piiqunga.
Qepghaghataghalleghput ilamnneng megnuniituq. Megnunalghiita taana qamaglluta ungipaqegkaqaput elpesinun taakut ataasit Pinilghiit Ungipat, enkaam ugpeqegkaqasi.
Ugpeqngukesi Ungipaq ungipaqegkaghput: Christ-am unguvaghtellgha tuqulleghmeng. Sangamengam ilasi piiqat, "Tuqukat unguvaghnaanghitut?"
Kina alngunak unguvaghtesimangilkan, Christ-a paninang tuqunganayaghtuq.
Paninang tuqungakan ungipaghqiitukut, enkaam ugpeqsaghqiitusi.
Tuqukat unguvaghtesimangilkata tuqulleghmeng, Kiyaghneghem unguvaghtesimangitaa Christ-a. Enkaangam whangkuta apostle-eni qamaglluta iqlengiqestenguukut qayughllak pikaagukut, "Kiyaghneghem Christ-a unguvaghtestekaqaa tuqulleghmeng."
Tuqukat unguvaghtesimangilkata, Christ-allu unguvaghtesimangituq.
Christ-a paninang tuqungakan ugpellesi sasiinghitut enkaam aghyullengellequsi seghleghqelleghpesinun.
Ugpeqistet Christ-akun tuqulaghaatkat qamaglluteng iflanayaghtut.
Neghyukilleghput Christ-akun whaninginaghhaq kiyaghtaallemnni atuukan, nangllegnalleghpigaayaghqaagukut yugni kitumeng alngunak.
Ipanguuq Christ-a unguvaqaaguq tuqulleghmeng, tamaaken apalluqluku liisimakngwaaghaghput whangkutallu unguvaghtesaghqaagukut ilangani aghneghem.
Tuqulleq allgeqaaguq ataasikun yugkun, Adam-kun. Tawateghpigaq unguvaghtestelleq tuqulleghmeng allgeqaaguq ilangakun yugkun, Christ-akun.
Adam-kun qamaglluni tuquyaghqaaguq, iwernga qamaglluteng Christ-amelnguut unguvaghtesaghqaagut tuqulleghmeng.
Qamaglluteng tuqulaghaatkat pilleghqateng kaanneghata unguvaghaqnaaghtut: Christ-a sivulighpigaaluni unguvaqaaguq. Taagken taginqigtekan tamaakut ellngan pingi unguvaghyaghqaagut.
Christ-a umiilguyaghqaaguq kenlanga kayaalqelleghminun qamagtengngwaaghluki aghtughyaghqaanghillghet qaatkusugigalnguut Kiyaghneghmun, tughneghaatlu igleghutistet, yugetlu igleghutistet ilalluki. Christ-a umiilguyaghqaaguq kenlanga Kiyaghneghem kayaalqellghanun qamagtengngwaaghluki Christ-am anguyagi. Kingulighpigaq anguyak tuqullghuuq Kiyaghneghem kayaalqesaghqaa. Christ-am tuunegkagu Ataneghpagulleq Kiyaghneghmun Atamun taagken kenla kaallequq. Igaqngaaq Akuzitni Igaqegkani, "Kiyaghneghem sangwaa tamaghhaan itegaan asinganun lliightesaghqaqaa." Whaten pisiiguq, Kiyaghneghem samun tamaghhaanun qaatkestesaghqaqaa Christ-a. Iwernga Kiyaghneghem qaatkusaghqaaghtestekumigu sangwaa tamaghhaan Christ-amun, qaatkusaghqaaghsaghqaanghituq, ellmineng katam. Tawaten pikan, taagken Ighneq ellmineng katam asiliighsaghqaaguq Kiyaghneghmeng. Elngaatall Kiyaghneghem sangwaa tamaghhaan igleghulleqaa.
Ilangi yuget paaptaayestaqut tuqukat apalluqluki. Tuqukat unguvaghsaghqaanghilkata tuqulleghmeng, sangamengam ilangi paaptaayestaqat tuqukat apalluqluki?
Liisimakaput tuqukat unguvaqaagut tuqulleghmeng. Enkaangam ungipaqinguukut Pinilghiineng Ungipaneng tuqunnaqsaghngiinkut aghhutanga tamaghhaan.
Ipanguuq tuqusaqleggiinaq ayuqaatnga aghhutanga tamaghhaan. Katam liisimakelleghpesistun quyakelqa ugpelleghsi anglilghii Christ Jesus-kun Atanemteggun. Tawateghpigaq ipapighqutkesaghqaqaghsi tuqusaqleggiinaq ayuqegkangatnga aghhutanga tamaghhaan.
Yuget Ephesus-melnguut pilluwaqanka teghikusastun ayuqut. Allgeghunnalunga whani kiyaghtellemni pilluwaqumki, sameng allgeghunnaanghitunga. Tuqullemta kingunganeng unguvaghyaghqaanghilkumta, "Neghelta, meghelta, qayughllak unaami tuqullequkut."
Kitumun alngunak puughtestegpenasi ilakumtaangumakufsi seghletun pikayugmeng, atuqsagulleqaghsi sangwaa piiqegkangat.
Sumeghtaghaghaqlusi piniitun, seghleghqennanightek, ilasi akulegpesinilnguut apeghtuumangilnguugut Kiyaghneghmeng. Qayughllak elpesi ugpeqani kaynguyugyaghqaagusi.
Kina alngunak whaten pikan: "Naten tuqukat unguvaghtestaqat tuqulleghmeng? Natelngughmeng yugusilguyaghqaawat?"
Uyuq nalluuqaq! Piituta nunakun peghukuvgu tuquyaghqaaguq sivungani piitelleghqami.
Piitutmeng allanguluni angliiquq. Piitesiighaneghpeni, piitutesquvegaghhaq peghwaaqan nunakun, wheat-kaghqaq nalighmeng sanguyaghqaq.
Piitutesquvegaghhaq taana Kiyaghneghem nakmikegkamineng yugusilitaqaa. Allakullghiit piitutet allakullghiimeng yugusighqalguut.
Tawatelkutngwaaghunghitut yugusit. Yuget, teghikusat, qawaaget, iqalluget allakutut yugusiit.
Qilak yugusightuuq, nuna yugusightuuq. Yugusit qilagmelnguut ellmegestun pinighnaghtut. Yugusitlu nunamelnguut ellmegestun pinighnaghtut.
Siqineq, tanqiq, ighaleqetaaghetlu allakutut pinighnallghit. Talwa ighaleqetaaghet allakaqaghtaghmeng allakutut pinighnallghit.
Tawatesaghqaagut tuqukat unguvaghtestekata tuqulleghmeng: nunami yugusiput tuqaaqut, aghwaaqut, iwernga yugusighraghaput tuqunaanghitngwaaghtut.
Lliifqumeng nunamelnguut yugusiput seghleghughsaghqat kayaaliyaghqat, iwernga yugusiq unguvaghtestekumi pinighnaghyaghqaqlu iknaqsaghqaqlu.
Lliveneghmini yugusiq yugem pikaa. Iwernga yugusiq unguvaghtestekumi taghneghamnnun yugusiiyaghqaaguq. Yugusilgukata yuget yugusighqalguutlu taghneghaput.
Enkaam Akuzitni Igaqegkani igaqegkaaguq, "Yuksuwhaaq Adam unguvalghiingughtekaaguq." Iwernga kinguliq Adam unguvallelitikayuguuq taghneghaq, Christ-anguuq.
Sivukluta yugem yugusiineng yugusingaqukut, taagken taakwaningani Kiyaghneghem yugusilitaqii taghneghaput.
Yuksuwhaaq nunameng pinguuq, pagulanganeng nunam ulimaaghuuq, iwernga tuunglighhaa yuuk Christ-a, qilagmeng pinguuq.
Yuget kiyaghtekumeng nunami whani, yugusilguut Adam-em yugusiitun ayuqelghiimeng. Iwernga tamaakut qilagmi kiyaghsaghqat Christ-atun yugusilguyaghqaagut.
Adam-etun yugusilgullemtestun, ilangani aghneghem Christ-atun yugusilguyaghqaagukut.
Ugpeqaalgutemni, liitesugamsi yugusiput ukut kemekragmeng, aawmeng ulimaaghet, iteghnaanghitut Ataneghpagullghanun Kiyaghneghem. Ilangani aghneghem ukut yugusiput tuquyaghqaagut. Unguvanaanghitut quunperugllak.
Ungipaataghllamsi qayvighsimangilngughmeng: qamaglluta tuqunaanghitukut, iwernga qamaglluta allangughsaghqaagukut,
sukatepiglluta qunqallellghestun kingulighpigaq qalghightaq nagaququmteggu. Tawani qalghightalleghmi ugpeqat qamaglluteng tuqulaghaatkat unguvaghtuusaghqaagut nutaghameng yugusilighluteng tuquyaghqaanghilngughmeng. Taagken whangkutallu paninang unguvalghiini nutaghameng yugusingaghaghtaallequkut.
Yugusiput pagulameng ulimaaghet allangughsaghqapestaaghuut naafqesaghqaanghilngughmeng. Ukut yugusiput tuqukayuget simighyaghqaagut yugusimeng tuquyaghqaanghilngughmeng.
Enkaam Akuzitni Igaqegkani igaqegkaq apeghiighllequq: "Tuqulleq naafquq; kayaalqiilleq iighwightuq!"
"Tuqu, kayaalqiillghen naagu? Tuqu, aghtughyaghqaanghillghen aqnighquusin whangkunnun naagu?"
Tuqullghem aghtughyaghqaanghilleni allgeghtaqaa seghleghqelleghmeng aqnighhnaluta, enkaam seghleghqellghem Liilightuusat aghtughyaghqaanghilqii.
Enkaangam iyamsiqayugvikaqaghput Kiyaghneq qayughllak kayaalqiistekaqiinkut Atanemteggun Jesus Christ-akun.
Enkaangam, piniqegkamni ugpeqaalgutemni, kayaalqiilleghqaghput ipapestaghutanganeng, ugpellesi aghuliitesluki, nuuggaghtafqaafsi, quunpeng qepghaghteggu Atanghem qepghaqaa. Liisimakaghsi Ataneghqun qepghalleghsi avanginneghituq.
Ukut esgha elpesinun qelghusanka manimeng tuunyaghqaghpesineng ugpeqanun Judea-melngughnun. Ungipaatellemtun Galatia-ghmiit ugpeqiit, elpesillu ellngistun pitek.
Sivulighpigaghmi Santillghem aghneghani qamagllusi aaftiiqitek manimeng allgeghneghpesineng. Tuunyaghqaghpesi angtalanga allgeghneghpesi angtalanganeng iikluku tuunyaghqaaguq. Enkaam elpesinun pikuma qerngughtifqaafsi manimeng pilghaasi.
Kaaskuma kayaglleqanka tamaakut nakmikegkasi latatgun aglaatesqelluku tunusaghsi Jerusalem-emun.
Sumeghtaghallemni whangallu pilleghqaqa pinighyaghqaakan, maliggnakangatnga.
Elpesinun laalighhnaqegkuma sivuklunga Macedonia-kun aagllequnga.
Entaqun elpesinitaghaqaghllequnga walluumllu uksulqusiq. Taagken navek pinaqegkuma yataaghqelgusiqaghnakefsinga.
Atanghem piyukelqegkagu maaten pikuma elpesinitaghaghyugaqunga, aagvikaghesnaghyunghitamsi.
Iwernga Ephesus-mellequnga kenlanga Pentecost-em aghneghanun,
qayughllak megnunalghii, aangelghii qepghalleghqaqa Ataneghmun piiqeftuq. Maanllequnga qaywa uglapiglleghhiim anguyaksaghngaatnga.
Timothy elpesinun pikan, elngaatall upughannakesi, qayughllak qepghaaguq Ataneghmun whangamtun.
Qamagllusi asitnginaaghpenaan, enkaam quyangaan kayaggnakesi whangamnun. Utaqaaqaqa maligulluku ugpeqaalgutnun.
Ungipaataghllamsi ugpeqaalgutemnneng Apollos-meng. Elngaatall qelqaqsaghaqa laalighfikesqellusi maliglluki ilangi ugpeqaalgutet. Iwernga maaten piyunghituq. Laalighfiknaaghiisi pilleghqangegkumi.
Kelengatek, ugpeqilleghpesini aghuliitek, ilututek, iknaqitek.
Piniqelleghqun piiqiteggu sangwaa tamaghhaan.
Ugpeqaalgutemni, liisimakasi Stephanas-enkut nengllugutkullghiit, ugpeqaqsuwhaaghulghiit Achaia-mi. Ataneghmun tuunegkaagut ellmeggneng, ugpeqat ilangi kayusiinnaluki.
Qelghamsi qaatkumanginiisqelluki liilightullghit tawatelnguut yuget, ilangillu qepghalgutangit.
Quyaanga Stephanas-enkut, Fortunatus-enkut, Achaicus-enkut kaallghiit qayughllak kayusiitngwaatnga aviilleghpesini.
Quyastengngwaatnga quyastelleghmegestun elpesi. Kayusiitillghitnun iyamsiqayugvikelleghpesineng liisimakestengngwaaghnakesi.
Ugpeqat Asia-melnguut suumqaqiisinguq. Aquila-nkuk Priscilla-nkuk suumqeghllagiisinguq Ataneghqun, qamagllutengllu ugpeqat qerngughutkayuget elkegkenka mangteghiitni.
Qamaglluteng ugpeqaalgutet whangamnilnguut suumqaqiisinguq. Quyakutaqitek naaghluki Kiyaghneghem piniqellghakun.
Whanga katam iiggemneng una igaqaqa: Suumqamsi. Paul.
Kitum alngunak piniqenghilkumigu Ataneq, naafqellelguuq. "Maranatha," whaten pisiiguq, Ataneghput, tagi!
Nangllegtallgha Atanghem Jesus-em elpesinilli.
Piniqamsi qamagllusi Christ Jesus-kun. Amen.
Ukut latat Paul-meng pinguut, apostle-nganeng Christ Jesus-em Kiyaghneghem piyukellghakun, Timothy-mengllu pinguut ugpeqaalgutemnneng. Kiyaghneghem yugitnun qerngughutkayugnun yughaghvigani Corinth-em, tamaghhiitnunllu Kiyaghneghem yugitnun iingunaghhaani Achaia-m.
Yeqay Kiyaghneghem Atamta, Atanemtallu Jesus Christ-am tuunlisi quyastelleghmengllu nekeggmelleghmengllu.
Usuqelteggu Kiyaghneq Atanga Atanemta Jesus Christ-am, nangllegtapiglleghii Ata, Kiyaghneghmeng tagiiquq qamaglluni kayutkaghqaq!
Kayusighaqiinkut qamaglluta seghleliillemnni, enkaam whangkutallu kayusighyaqlegwaaput tamaakut allaaghhiinaghmeng seghleliilghiit, atuqluku ataasiq taana kayusilleq allgeghtekaghput Kiyaghneghmeng.
Katam ilatngallemtestun Christ-am uglaapiglleghhiinun ikfiqellghanun, enkaam Christ-akun ilatngallequkut Kiyaghneghem kayusilleghllaganun.
Ikfiqegkumta, kayusilleghpesinunllu yugulilleghpesinunllu pillghuuq; kayusillengegkumta taawa elpesillu kayusillengellequsi enkaam tuunellengellequsi nekeggmellelighlusi suflughsaghqaaluki tamaakut ataasit ikfiqellghet suflughtekaput.
Enkaam sighimakilleghput elpesinun aghuliituq; liisimakaghput taana katam ilatngalleghpesigun ikfiqellemnnun, elpesillu ilatngaasi kayusilleghmun allgeghtekamnnun.
Ugpeqaalgutemnni, nallukesunghitamsi seghleliilleghmeng nanghiiqamnneng Asia-mi. Elngaatall seghleghllaguuq uqigtupigtekaaguq, repall sighimananiqaagukut kiyaghtelleghqamnneng.
Ipapestaaq tuqunaqniluta piyaghtukut. Iwernga tawaten aneghtukut whangkunneng sighimakefqaamta pisqelluta, taawanginaghhaq Kiyaghneq sighimakesqelluku unguvaghtestikayuk tuqukaneng.
Elngaatall seghlepestaaghmeng tuqum tevneghaneng yuguliinkut, yugulilleqiinkutlu. Enkaam ellngakun sighimanguukut ellngan yugulilaataghlleqiinkut,
elpesi kayusiisimaluta yughalleghpesigun. Yughaatkilleghllagsi whangkunneng kiimsillengellequt, enkaam Kiyaghneghem quyasleqiinkut; uglapiglleghhiitlu iglagtughlluteng iyamsiqayugvikelleqaat whangkunneng.
Una esgha qukaayugusighput, sumeghtaghallemta ungipaatiinkut kiyaghtaalleghput whani nunami ipapighqengngaaqlu piniqingaaqlu, kiyang elpesinun. Tawaten piiqukut Kiyaghneghem piniqingalghiikun kayusillghakun, nakaan yugem peghqinellghakun.
Qamaglluteng lataput elpesinun piyaqniitut atightughyaghqaalutengllu liigiksaghqaalutengllu. Sighimakaqamsi liigikngwaaghesqelluku
sangwaa maaten liigikegkaghpesi nalighneghhiinaa, enkaam Aghneghani Atanghem Jesus-em elpesi qukaayugutkelleqaghpesikut katam whangkuta qukaayugutkellemtestun elpesi.
Qayughllak ipapighqutkegkaqaqa qamaglluku tamaana, sivuklunga elpesinun laalighhnalunga pikaayaghtunga, quyastellengnayukafsi malghughqengngaan.
Laalighfiksukaqamsi aglaatkelluku Macedonia-mun, uteghniitkellukullu tamaaken, kayutengnalunga elpesineng igleghalleghqamnun Judea-mun.
Sumeghpesinii tawaten qakiqniqellemni ataasiighneghisingaa? Sumeghpesinii qakiqniqelqa nunam yugatun ayuqaa, tawaninginaq piyaghqaq, "Aa-a," "Nakaa?"
Ipapestaaq Kiyaghneq ataasiighmetuq, akequsaqa elpesinun "Aang'ghunghituqlu" "Nakaaghunghituqlu".
Kiyaghneghem Ighnegha, Jesus Christ-a ungipaqegkaghput elpesinun Silas-lu Timothy-llu whangallu, "Aang'ghunghituqlu" "Nakaaghunghituqlu"; iwernga ellngani quunpeng "Aang'ghuuq".
Ellnganguuq "Angelleq" tamaghhiitnun Kiyaghneghem akequsiitnun. Tamaaken apalluqluku whangkuta "Amen-aaghaqukut" ellngakun usuqnemteggu Kiyaghneq.
Kiyaghneghem ayepsugighsaghiinkut, maligulluta elpesinun Christ-akun; Kiyaghneghem ellngan katam aaftiinkut;
nalluniighiinkut ellminun pinguluta, tuunaaklu Taghneghagni ilumnnun nallangiisaalukek tamaghhaanun akequsaqegkaminun whangukunnun.
Tuqlughaqa Kiyaghneq liisimakistenguluku qayughllak liisimakegkanga qaamna iluka! Corinth-esugunghitunga seghleliighqesnayukamsi.
Igleghunnaqutkengngunghitaghput ugpeqilleghsi; qepghalgusighyugamsi quyamasqellusi, qayughllak aghuliitusi ugpeqilleghpesigun.
Taawa umyugagka ataasiighsimaagka alla elpesinun pikuma quyanghitesaghqaafqaafsi pinalusi.
Qayughllak quyanghitestekumsi kitumngam whanga qaqayugtesleqanga? Alla kitum pinaanghitanga iwerngaqun elpesi quyanghitestekama.
Tamaaken apalluqluku latakaqamsi qayughllak elpesinun piyunghilnguunga quyanghitesnayukafsinga, elpesi quyanghitesnayukafsinga, elpesi quyastistemni. Ipapighqutkengngwaaqa una, whanga quyanganemni taawa elpesillu qamagllusi quyangaaqusi.
Latakaagunga elpesinun elngaatall aangluku qivghullelighlunga qamagun ilumkun, qiyamaghma alla quyanghitestefqaafsi pinalusi taawanginaq liigikesqelluku piniqelleghllaka elpesinun.
Taana yuuk seghleghqelghii tawani, seghleghqenghituq whangamnun. Yeghlegi elpesinun seghleghqengnguuq iwernga nakaan tamaghhaghpesinun. Uniighmighsunghitaqa sameng pillemkun.
Tawatenginaq aghyuughilleghsi itagnaghtuq.
Maaten seghevullukung'ngam kayemiteggu wata iilqennayukan repall iilqayugllagnayukan.
Maniguututaqa elpesinun liigikestesqelluku ipapestaaq piniqniluku elpesinun.
Taana apalluqluku latakaqamsi: liisimaknaluku qaatkutngwaaqutsi samun tamaghhaanun.
Kina seghevunneghpisigu sameng elpesinun pillghaneng whangallu seghevutaqaqa. Sangwaa alngunak seghevusaghqaq seghevusugaqaqa elpesi apalluglusi Christ-a tawantepiglleghhiistun,
Tughneghaam aaghqutaqnayukanginkut qayughllak liisimakegkefut sangutanga yataaghqegkaa.
Kaasalghiinga Troas-mun ungipaqnaluku Pinilghii Ungipaa Christ-am, Atanghem pilleghqangestengngwaaghumakanganga.
Iwernga pengegllakaagunga qayughllak ugpeqaalgutka Titus aviilnguq tamaani. Enkaam unilluki aghulaqunga Macedonia-mun.
Iwernga iyamsiqanaghhalek Kiyaghneq! Iiwleng igleghutngwiinkut kayallqiingalleghqun Christ-akun. Kiyaghneghem whangkutgun mingitestengngwaa liisimalleni nani alngunak katam neqnilghiim tepengllaasim tepangan mingitellghatun.
Qayughllak whangkuta tepkegtastun neqnighsaasistun ayuqukut Christ-am aghqutkegkaatun Kiyaghneghmun. Tepevut mengitnguuq yugulikanunllu iflakanunllu.
Tamaakunun iflakanun tepkiinkut tuqullghem tuqutikayugem; iwernga yugulikanun tepkaa unguvallengestikayugem. Kinangam qepghaghyaghqaawa tawatelngughmeng qepghaqameng?
Uglapiglleghhiistun kinkustun ayuqenghitukut salin qepghaghyaghqaanghilngughestun tamaaken qepghaqameng. Pinilghiit ungipat piiqiit ilangistun qepghaqastun ayuqniluki allgeghutusighqat kiyaghtaaghusighqamun. Iwernga whangkuta ataasiighmelluta ipapighqelluta qepghaghaqukut; aapghaqaput ungipat Kiyaghneghem pisqellghatun, kayagtellghatun ungipaghtengulutallu qepghaghtengulutallu Christ-amun.
Whangkuta usuqesaayuggnaqlaataghestaa whangkunneng katam? Nalighmeng ilangistun aklukingustaa latameng aapghesqelluta elpesinun, nalighmeng elpesineng?
Elpesi, elpesi katam whangkuta latakamsi, igaqngaasi ilumteggun tamanganun liisimakesqellusillu atightiisqellusi.
Whateghlluwaaq latanguusi Christ-ameng pit whangkunnun tuyuqii. Latatkegkaanghitusi ink-akun nalighmeng lliivneqegtatgun uyghagteggun. Latatkegkaagusi yuget ilungitgun Taghneghagkenkun unguvalghiim Kiyaghneghem.
Tawaten piikut qayughllak neghyullelguukut Kiyaghneghmi Christ-akun.
Whangkunneng pikninaanghitaghput qepghaghyaqleguniluku taana qepghaqaq. Kiyaghneghem piyaqlegughtestaqiinkut qepghaqamun.
Ellngan qepghaghyaqlegughtestiinkut nutaghamun akequsamun. Taana nutaghaq akequsaq igaqngalghiingunghituq liilightuusaq, iwernga Taghneghagneng ayuquq. Igaqngalghiim Liilightuusam tagitaa tuqulleq, iwernga Taghnegham tuunaa unguvalleq.
Liilightuusat igaqegkaagut uyghagteggun, enkaam Kiyaghneghem nighughqellgha aliiqaaguq Liilightuusat tuunaqngata. Moses-em gginaa kuukgutkaaguq taagken nighughqelleghmeng, qaywa gheveghngaan Israel-eghmiit esghaghpagningitkaat gginaa. Liilightuusat tuqustiyaghqaagut qayughllak yuget qaatkenghilkangit. Liilightuusat nighughqestighllagumakata,
natenmi angkaan qepghallgha Kiyaghneghem Taghneghagkenka nighughqestiighataghaghlleqa!
Liilightuusaq nanqigtiyaghqaakan yugmeng aghyuughyaghqaaluki nighughqengngayaghtuq; anaggutellghinniluteng yuget pilghiit natenmi angkaan nighughqengngalleghtulleqat!
Tawaten pinguukut qayughllak nighugataghalghiingughtuq nighughqelleq maaten, taana nighughqengngayalghii sivunghani aviighusimaaq.
Nighughqellelguyaqan tawaten mulughraakameng, natenmi angkaan nighughqellegulleqa mulughllagyaghqameng quunperugllak!
Taana sighimakutemnneng tetugigatngwaaghtukut.
Moses-etun ayuqenghitukut, gginani saaputiqaa enkaam Israel-eghmiit esghaamangitaat nighugllak aviighullghii.
Umyugiit liigikepagningiitkaagut, whavemun kenlanga umyugiit saapngaat taagken ataasimeng saaputameng, atightuneghmegteki neghightat akequsat. Taana saaputaq iqisaghqaaguq Christ-anginaghhaghqun.
Talwa aghneghmi whani, atightuneghmegteki Liilightuusat Moses-mun tuunegkat, umyugiit saaputameng saapngaaqut.
Iwernga yuuk qiivneghmini Ataneghmun saaputaa iqitaquq.
Maaten Ataneq Taghneghaalghii, kina alngunak Atanghem Taghneghagkeneng pilgukumi, itemngallelguuq.
Qamagtengngwaaghluta saaputangunaki gginaput esghaghlleqaghput nighughqellgha Atanghem. Taana ataasiq nighughqelleq tagilghii Ataneghmeng Taghneghaaguq, allangughtiinkut ellngasugnightesqelluta aangataghaghluku nighughqelleghmeng.
Enkaam Kiyaghneghem nangllegtalleghmikun qepghaqalitiinkut whaken qepghaghyaghqameng. Tamaaken apalluqluku iilqayugigatukut.
Ighsayagutkaqaput aksaqegkatlu kayngunalghiitlu. Puughsigataput yuget, allangughsigataputlu Kiyaghneghem akuzitangi. Whateghlluwaaqlu apeghtuusaqaqaput Kiyaghneghem ipapillghi, enkaangam yuget liilleqiinkut natelnguutfut esghaamanghani Kiyaghneghem.
Ungipaqegkaput Pinilghiit Ungipat saapngakata, saapngaat iflayaghqaghhiinaghnun.
Ellngita ugpeqigataat ungipaghput qayughllak Tughneghaam, uum nunam kiyaghneghan, ayaastekaqii umyugiit. Esghanghitestaqaa nighuga Pinilghiim Ungipam nighughqellghaneng Christ-am ayuqelghii. Christ-a Kiyaghneghtun ayuquq.
Whangkunneng katam ungipaqngunghitukut, itupill ungipaqngwaaghput Jesus Christ-a Atanghuniluku. Qepghaghtekaghpesikut Jesus apalluqluku.
Kiyaghneghuuq whaten pikaq, "Yeqay nighuk kuukgulli mamlelleghmeng!" Ellnganguuq ataasiq Kiyaghneq kuukgutestilghii nighugmeng ilumnnun. Taaggun nighugkun liitaghput nighughqellgha Kiyaghneghem, kuukgullghii Jesus Christ-am gginaaneng.
Iwernga whangkunnun Kiyaghneghem kanaghtekaqaa taana nighuk kuukgutesqelluku ilumnni. Whangkuta qikustun qantaghqastun ayuqukut, enkaam tamangan liigikelleqaat aghtughyaghqaanghiteghllak Kiyaghneghtaaniluku, whangkunneng pingunghinniluku.
Seghleliillengaqukut allaaghhiinatun iwernga kayaalqigatiinkut. Ilangakun kukragyullengaqukut iwernga sighimallghiisigatukut.
Amyuqetaatkellengaqukut, iwernga Kiyaghneghem unisigatiinkut; aqnighqwaallengaqukut, iwernga tuqungigatukut.
Iiwleng tuqullgha Jesus-em yugusimnnituq, esghiisqelluku unguvallgha Jesus-em yugusimnni.
Unguvanguluta iiwleng yakughnallghanitukut tuqullghem apalluqluku Jesus, esghiisqelluku Jesus-em unguvallgha yugusimnni tuqukayugni.
Enkaam whangkuta yakughnallghanitukut tuqullghem qayughllak qepghaatngukefut Kiyaghneq. Iwernga qepghallemta kenlengilngughmeng unguvallengestengngwiisi.
Igaqngaaq Akuzitni Igaqegkani, "Ugpeqaqa Kiyaghneq enkaam akuzitkaqaqa." Ugpeqilleghput tawatetuq igaqestetun. Whangkutallu ugpeqaghput Kiyaghneq enkaam akuzitkaqaghput.
Liisimakaghput Kiyaghneghem unguvaghtekaqaa Ataneq Jesus. Whangkutallu unguvaghlleqiinkut Jesus-kun. Taagken aglaalleqiinkut qerngaamta elpesillu tawantelleghminun.
Qamaglluteng tamaakut apeghiiqat whangkunnun elpesinun ayuqut. Kiyaghneghem nangllegtallghan nulasleqii yuget ugpeqilghiit Christ-akun. Enkaam iyamsiqayulleghllak Kiyaghneghmun nulallequq, quulvallengeghllagllequqlu.
Enkaam iilqayugigatukut. Qaywa yugusiput kayaalikestaghyaghngaata, taghneghaput nutaghtengnguut aghhutanga tamaghhaan.
Seghleliilleput sasqughhaagut muluyaghqaanghitut. Iwernga tamaakut yataaghqutngwiinkut allgeghtesqelluku Kiyaghneghmeng kenlengilnguq quyalleghllak. Enkaam seghleliilleput avangilngughestun ayuqut.
Sumeghtaghaatkumanginiigataput seghleliilleput. Itupill sumeghtaghaatkaqaput esghaghpagningilkeput. Qantaghaqun seghleliilleput kenletghuullequt, iwernga quyalleghput esghiigalkefut quunpekaghqaaguq.
Whani nunami ukut yugusiput kiyaghfiput tiintastun ayuqut. Liisimakaghput yugusiput tuqukata Kiyaghneq mangteghalguuq qilagmi whangkunnun kiyaghfigkameng. Kiyaghneghem ulimakaqaa mangteghaq, yugem ulimaaqenghitaa. Taana mangteghaq quunpekaghqaaguq.
Ipa ngillegtukut nunametnguluta qayughllak kiyaghsupiglleghhiikut yugusighraghamnni qilagmi.
Aatkastun aalleqaput tamaakut yugusighraghaat amsikaghmenneghinnaluta.
Yugusiput tiintastun ayuqut. Tiintamelluta ngillegtaqukutlu, seghleliightukutlu qayughllak mataghsugigalkeput. Itupill simighyugaqaput yugusinun tuqungigalngughnun.
Kiyaghneghem yataaghqutkaqiinkut whavek allangughtelleghmun. Whangkunnunllu tuunegkaqaak Taghneghagni liisimakesqelluku allangughtelleghqaghput ipapestaaq apeghiighlleqniluku.
Enkaam iiwleng ilutaaqukut. Liisimakaghput nemetnguluta yugusimnni, Ataneghmesigatukut.
Kiyaghtengnguukut ugpeqilleghqun, nakaan esghaqayumteggun.
Enkaam ilutaaqukut. Unisugaqaput yugusiput nemennaluta Ataneghmi.
Nemesaghngaamta nalighmeng nemenneghiteghngaamta, efqughsugaqaghput Ataneq.
Qamaglluta nekevepestaaghyaghqaagukut Christ-am sivungakun nanqigtesqelluta. Ataasikaghtaamta allgeghullequkut pinilghiimeng nalighmeng seghleghmeng apeghiighutellemtestun yugusimteggun.
Enkaangam alikaqaghput Ataneq, tamaaken apalluqluku ugpeghtesnaqutkaqaput yuget Christ-akun. Kiyaghneghem liisimakiinkut natelnguutfut yugni, sunanguq elpesillu liisimakitekut tawatelluta.
Elpesinun tuguklightesnaqutkengngunghitukut allameng. Itupill ungipaataqamsi whangkunneng elpesinun qukaayugutkesqelluta. Taagken apeghyaqlegughlleqaghpesikut qukaayugutkilghiinun yugem qaastulnginaghhaaneng. Waakigataat sangutanga yugem ilumikegkaa.
Nallutuyiqngukumta, Kiyaghneghmun ayuquq, iwernga nallutuyiqngunghilkumta, elpesinun ayuquq.
Christ-am igleghutngwiinkut piniqelleghmikun. Liisimakngwaaghaghput yugem ataasim tuqumatkegkaqaa qamagtengngwaaghluku yuuk. Tamaaken apalluqluku qamagtengngwaaghluteng yuget tuqukaagut.
Christ-am tuqumatkegkaqii qamagtengngwaaghluki yuget. Enkaam kiyaghlleghhiit kiyaghsaqlegullequt ellnganun, nakaan ellmeggnun katam. Tuquluni unguvaghtekaaguq ellngit apalluqluki.
Whaken kenlekluku kina alngunak sumeghtaghaatkennaniimaaghput nunam yugan sumeghtaghaatkellghatun. Qaywa ataasimeng sumeghtaghaatkegkaqaghput Christ-a nunam yugan pillghatun, tawaten sumeghtaghaatkennaniimaaghput.
Kina alngunak Christ-am piliinneghminigu nutaghaghllugughtaquq. Kiyaghtaalleluga aviighutaquq, iwernga nutaghaghlluk kiyaghtaallgha piinlighaquq.
Kiyaghneghuuq tawaten pikaq. Ellngan ilaliighutestekaqiinkut ellminun Christ-akun. Qepghaqalitiinkutlu ilangillu yuget ilaliighutesqelluki ellminun.
Christ-akun Kiyaghneghem ilaliighwii qamagtengngwaaghluki yuget, umyugaghmikegpenaki seghleghqellghit. Enkaangam ungipaghqalitkaqiinkut aapghesqelluki naten ellminun ilaliighutangi ellngit.
Kiyaghneghem kayagtekaqiinkut ungipaghtenguluta Christ-amun, enkaam whangkutgun tagisqellusi ellminun. Akuzistenguukut Christ-amun kayemilghiit ilaliighutesqellusi Kiyaghneghmun.
Christ-a seghleghqumangitngwaaghtuq, iwernga seghleghqellemnnun Kiyaghneghem aghyuuqaqaa seghleghqegkaaluku. Enkaam Christ-akun Kiyaghneghem elqughutngangllaqaqiinkut.
Qepghalgutkututemnneng Kiyaghneqlu, taawa kayemamsi Kiyaghneghem nangllegtallgha tuguklighpenaan temngitwhanguluku.
Kiyaghneq pikaaguq, "Pilleghqaghlluwaaghmi nagaquqaqamken, aghneghani yugulillghem kayusiqaqamken." Ungipaatamsi, maatenguuq Kiyaghneghem pilleghqaghlluwaagha; nagatek, maatenguuq aghnegha yugulighillghem!
Kiyaghtaallemteggun naagsaghanglliigataput yuget, seghlequufqaan pisqelluku qepghaqaghput Ataneghmun.
Iwernga sallemteggun tamaghhaakun liigikestaqukut yugnun Kiyaghneghmun qepghaghtekniluta. Tamaaken apalluqluku nuqetutimallemteggun suflughtaghaqaput seghleliillghet, piyaqliillghet, ikfiqellghet.
Qevutquqaagukut, anusimingllaqaagukut, uglaatellengegkaagukutlu. Ughleghiiqaagukut, qavalqumangitukut, iyataqaagukutlu.
Liigikestengnguukutlu Kiyaghneghmun qepghaghtekutfut pinitun kiyaghtaallemteggun, liisimakillemteggun, nuqetutillemteggun, nangllegtallemteggun, piniqipillemteggun, Agleghnalghiignekun Taghneghagnekun.
Qepghaatngwaaghput Kiyaghneq ungipaqellemteggun ipapilleq. Atuqaqaghput Kiyaghneghem aghtughyaghqaanghillgha, elqughutngalleqlu guututkelluku aghenqignemnnunllu saghumignemnnunllu.
Quulvallengaqukutlu ukavaghllengaqukutlu; seghlequughsighaqukutlu usuqellengaqukutlu. Iqlengalghiinguniiqiinkut, iwernga akuziiqukut ipapigmeng.
Yuget nallukniqiinkut, naqamllu liisimakluta; uglaghngaan tuquvzighaqukut, iwernga paninang unguvaakut. Aghyuughyaghngiinkut, tuqusigatiinkut.
Qivghungughngaamta, naqamllu quyangaghllawaaqukut; aklumaghngaamta, naqamllu aklungighistaqaput yuget; avaqraggiiteghngaamta, naqamllu pilwaaqukut sameng tamaghhaaneng.
Ugpeqaalgutemnni, Corinth-eghmiini, ipapighqullusi ayuqamsi. Ungipaatamsi piniqepigtamsi.
Nuqneghusimangitamsi piniqellemnneng, iwernga elpesinguut nuqneghutikat piniqilleghpesineng whangkunnun.
Maaten aleghqughamsi avaqutaqepiglleghhiistun, piniqeqeghtikut katam whangkuta piniqellemtestun elpesi.
Inglukegpenaki ugpeqaanghilnguut. Elqughutngallghenkuk seghleghenkuk inglukutepagningituk. Nighugenkuklu mamlegenkuklu qerngaghmetepagningituk.
Christ-am itagnaqsaghqaqenghitngwaaghaa Tughneghaq. Ugpeqat piyukellghit allanguut ugpeqaanghilngughneng.
Kiyaghnengllaqat manigughyaghqaanghitut Kiyaghneghem Temple-ngani. Qayughllak whangkuta Temple-kiinkut unguvalghiim Kiyaghneghem, Kiyaghneq pikaalghii, "Ellngitnillequngallu akulngitnillequngallu; Kiyaghneqelleqaatnga, ellngitlu yukelleqanka."
"Tamaaken apalluqluku Ataneq pikaalghii, Uniteki tamaakut yuget, aaftek ellngitneng. Saaftegpenaki ukmanginneghilnguut; enkaam tuguklighlleqamsi.
Atakelleqaghpesinga, enkaam elpesi ighneqelleqamsillu panikelleqamsillu, piiq Ataneq Aghtughyaghqaghhaanghilnguq."
Piniqegkamni ilakumtaamni, Kiyaghneq tamaakuneng akequsangllaqaatanganeng whangkunnun, ukmangighsaalteki allaaghhiinaat nukeggnii yugusimtallu taghneghamtallu. Pelungightengngwaaghelta qayughllak alikaghput Kiyaghneq.
Ilaliiqaghqut ilugpesigun. Kina alngunak anagngalghiimeng pingigataghput, ugpeqillgha naafqumangitaghput, talwa puughneqguusimangitaghput.
Ungipaatngunghitamsi tamaakuneng avutkennalusi. Sivunghani ungipaatkaqamsi piniqepiggnilusi, enkaam kiyaghtelgusighlleqamsi nalighmeng tuqulgusighlleqamsi.
Neghyukeghllaglusi ayuqamsi, qukaayugutkepigtamsi. Kayemeghllagaqaghpesinga. Enkaam seghleliilleghllamnni paninang tevughaaqunga quyalleghmeng.
Kaataqngamta Macedonia-mun, meghnaalipagningitkaagukut. Seghleliiqaagukut tamangani, yuget aaghtiiraaqaqiinkut, teggellghiiqaagukutlu.
Iwernga Kiyaghneghem ilutughsaghaqii iilqengngalghiit, enkaam ilutughsaghiinkut tagistelleghmikun Titus whangkunnun.
Ilutughtekaagukut tagiiqngan Titus, iwernga ilutughllengataghaghtukut ungipaasinkut elpesinun ilutughsaamaniluni. Ungipaatiinkut elpesinun esghaghyupiggnilunga, qivghuknilunga seghleliighqelleghpesineng, kayusighyupiggnilungallu. Tawaten pilleghpesi wanlegi quyasteghllagaanga.
Qaywa latamkun qivghusteghngaamsi, avuteghqutkengngunghitanka latanka. Sivukun avuteghqesaghtunga qayughllak latama qivghustaghtekangisi.
Quyangunghitunga latamnun qivghusimanilusi. Iwernga quyaghllaguunga qivghulleghpesi allangughtestekaqegkangi kiyaghtaallesi. Qivghulleghsi Kiyaghneghem atuqegkaqaa elpesinun, enkaam naten alngunak whangkuta aqnightellghitamsi.
Kiyaghneghem atuqaqaa qivghulleq yugnun avuteghqelluki seghleghqellghitneng, yugulillengesqelluki. Kitum alngunak avuteghqutkennaanghitaa yugulilleq. Iwernga qivghulleq nunameng pi tuqustiiquq.
Esghaqaghtegguqun sangutanga Kiyaghneghem apeghiiqaa qivghulleghpesigun. Qivghulleghpesi efqughutesugllagiisi Kiyaghneghmun. Elngaatall ipapighqennaqutkegkaayaghtusi anaggutellghinnilusi. Ugumiyagutkaqaghsi anaggutelleq, alingruuqaagusillu. Esghaghyupigtekaqaghpesinga, pinitun pikaagusi, aghyuuqaqaghsillu anaggutkaq. Tawaten pilleghpesigun ipapighqegkaagusi apalliinnilusi.
Enkaam qaywa tawaten latayaghngaamsi, apalluqngunghitaqa anaggutkaq, nalighmeng tawavek seghletun pikaanun. Itupill latakaqamsi liigikngwaaghesqellusi Kiyaghneghem esghaamanghani tuun'ngwaaghlusi whangkunnun ayuqelghiisi.
Tamaaken apalluqluku ilutughtengngaakut. Ilutughtengnginaghpenaamta, iwernga quyaaghataghaghtukut esghaghluku Titus-em quyamallgha. Qamagllusi sumeghyalingiitesimaaghsi.
Qanatkegkaqamsi Titus-mun efquqnilusi. Elpesinun piiqngami liitkaqii ipangutangi sameng pillghenka elpesineng ayuqelghiit, enkaam kaynguyagutellghitanka qanatkillghenka. Iiwleng ipapighqelluta aleghqughaqamsi. Tawateghpigaq ipanguut qanatkilleghput Titus-mun.
Enkaam Titus-em wanlegi piniqaaghtiisi sumeghtaghaatkenneghminigu qaatkutngalleghsi ellminun. Upughatkaqegkesillu alingellelighlusi, ungellegtellelighlusi.
Quyaghllaguunga qayughllak neghyukeghllaglusi ayuqamsi samun tamaghhaanun!
Ugpeqaalgutemni, whangkuta liisimakesuwamsi Kiyaghneghem nangllegtallghaneng ugpeqanun yughaghvigitni Macedonia-m.
Ikfiqliightelleghllagita nanghiighsaghallengesteghllakaqiit. Qaywa aklumaghllagyaghngaaghmeng, paninang quyamaghllakaagut repall ighlegpenateng tuunikaagut kayusighnaluki ilangi ugpeqat.
Ungipaatamsi tuunikaagut tuunyaghqaghtutalmegestun, talwa tuuniighataghaqaagut. Tawaten pikaagut qayughllak ellngit tuuniyulghiit. Kitum alngunak pisqumangitii.
Talwa aapuquuteghllakaagut tuunilgusighinaluteng Kiyaghneghem yugitnun.
Tuunillghat uglaqaaguq sighimakellemnneng. Sivukluteng ellmeggneng pegtut Ataneghmun, taagken whangkunnun piyukellghakun Kiyaghneghem.
Titus elpesinitaqngami piinlighikaaguq qerngughtilleghpesineng manimeng. Enkaam kayemaghput kayusiisaghtiisqellusi apeghiighesqelluku nangllekusaghsi tunusaq.
Salleghpesigun tamaghhaakun pinitun piiqusi: ugpeqilleghpesigun, akuzilleghpesigun, liisimalleghpesigun, kayusighiyukestalleghpesigun, piniqilleghpesigunllu whangkunnun. Maatemillu pinitun piiqitek tuunilleghpesigun.
Qelghunghitamsi tuunisqellusi, iwernga ungipaatngwaamsi naten ilangit tuunimatangi. Enkaam tuunilleghpesi ipapighqelleqaa piniqilleghsi ipangutanga.
Liisimakaghsi piniqingalleghllaga Atanemta Jesus Christ-am. Aklungighllagmini tawalliima ellmineng katam aklumaaghtekaaguq elpesi apalluqlusi. Tawaten pikaaguq aklungighisqeqaghllusi aklumalleghmikun.
Awatangani elpesi qerngughtiyuwhaaqaagusi manimeng, tuunikaagusillu qayughllak tuuniyulghiisi. Sumemni whatelluku piyaqufsigu, itagnaghnayaghtusi,
nagneghusaqufsigu piinliqaghsi! Sagiqngakaagusi qerngughtiyuwhaaghaqngafsi manimeng. Enkaam sagiqenqigllusi apeghiighteggu qerngughtekaghsi. Tuunitek tuunilleghqaghpesistun.
Tuuniyupigtekufsi Kiyaghneghem tuguklighlleqii tunusasi. Piyukaqaa yuuk tuunisqelluku tuunyaghqalgukan, iwernga avangiskan tuuninghisaghngaan.
Nuuqragtistesugunghitamsi ilasi nuuqragtinghisimaluki.
Maaten llileghllaglusi ayuqusi enkaam kayusighyaghqaqasi tamaakut aklulghiit. Iwernga aklukufsi taawa ellngita kayusighlleqiisi. Tawaten pikufsi kayusiitullequsi enkaam atunem pillequsi.
Katam Akuzitet Igaqegkat igaqellghistun, "Yuuk saghnaghllakaq suyvaghsimangituq, iwernga yuuk saghnapagumangilnguq aklunaanghituq."
Iyamsiqayugvikaqa Kiyaghneq qayughllak Titus kayusighiyugtesteghllakanga elpesineng katam whangkutestun.
Titus angeghqumakaaguq elpesinun pisqesamteggu. Elpesinun piyupigtekaaguq, taana ellngan piyukelqaa.
Ugpeqaalgutfut Titus-mun maligutesnaqaghput. Qamagtengngwaaghluteng ugpeqat qerngughutkayuget yughaghvigni usuqepigtaqaat ungipaqillghaneng Pinilghiineng Ungipaneng.
Taananginaagpenaan, ugpeqat nakmikegkaqaat maligutesqelluku whangkutgun, tuuniyaghtuqumta nangllekusameng tunusameng ugpeqanun. Tawaten pinguukut usuqellengesqelluku Ataneq, yugnunllu liitesqelluku kayusighiyulleghput.
Piraamsinguukut kitumun alngunak seghlequufqaamta pisqelluta naten aflengakaqutfut taana tunusaghllak.
Enkaam tamaaken apalluqluku atuqsugaqaghput Kiyaghneghmi elqughutngalghii, yugnillu elqughutngalghii.
Titus-enkugnunllu maligutesnaqaghput ilanga ugpeqaalgutfut. Awen esghaghnaluku natetulanga piiqaghput, piyalghiikut iiwleng kayusighiyukestaghluni ayuqeftuq. Wanlegi maaten kayusighiyugllagughtuq qayughllak neghyukeghllakangisi.
Titus qepghalgutkaqa, qepghalgusighaqaanga kayusiinnalusi. Taakuklu ugpeqaalgutek ugpeqat yughaghvignilnguut kayagtekaqagket. Quulvaghllagluku Christ-a ayuqaak.
Enkaam Corinth-eghmiini, esghaghtesteggu piniqilleghsi taakugnun yugegnun. Taagken piniqilleghpesi ipapighqesleqiit ugpeqat yughaghvignilnguut sangan qanatkellemnneng elpesi.
Latatkenghisaghngaamkun ayuqaqa tunusaq tuyughyaghqaghsi Kiyaghneghem yugitnun Jerusalem-em.
Liisimakamsi kayusighiyuglusi ayuqusi enkaam qanatkaqamsi ugpeqiitnun Macedonia-m. Whaten pikaagunga, "Awatangani ima ugpeqaalgutet Achaia-melnguut yataaghqegkaagut tuuninaluteng." Sagiqelleghpesi allulluki ugpeqat maanlenguut tuuniyugtestekaqiitlu.
Iwernga kayaggnaqanka ilangi ugpeqaalguteput elpesinun. Apalluqaqa qanatkilqa elpesineng temngingufqaan pisqelluku. Yataaghqesqesugamsi katam whanga pisqellemtun elpesi,
luuraq Macedonia-ghmiit ilangita maliggnayukangatnga Corinth-mun. Esghaqumisi yataaghqellghillusi tunusaghqaghpesineng, taawa whangkuta kayngusaakelleqiinkut, elpesillu kaynguyugllequsi.
Enkaam sumeghtaghaghtunga sivumni kayagtekestaghnaluki ilangi ugpeqaalguteput. Tawaten kayusiilleqiisi yataaghqesqelluku akequsaqegkaghsi tunusaq. Taagken kaaskuma tunusaghsi apeghiighngallequq, enkaam yuget liisimakelleqaat tuuniyulleghsi, nakaan qayughllak tuuniyaghqaategpesineng.
Neqamikluku una, yuuk palaghhaghmeng piitutmeng piitesighaqumi, palaghhaan saghnallequq. Yuuk uglaghluku piitutmeng piitesighaqumi, uglaghluku saghnallequq.
Tamaghhaghpesi sumeghtaghaatkiteggu tuunilleghqaghtutalesi. Ighlegumaghpesi tuunigpenasi nalighmeng tuuniyaghqaategpesineng. Iwernga quyakusiqluku tuuniiqitek qayughllak Kiyaghneghem piniqii tawatelnguut tuunistet.
Kiyaghneghem tuunyaqlegwiisi aklukegkaghpesineng qaayghulluku. Enkaam iiwleng sameng alngunak pilwaaqellequsi, siipngaanllu kayusiitesqelluki ilasi.
Akuzitni Igaqegkani igaqngaaq, "Ighlellngunani tuuniiquq aklumalghiinun; pinitun pingallgha nagneghyaghqaaguq quunpeng."
Kiyaghneghuuq tuunikayuk piitutmeng piitesighaghtemun, neqmengllu neghyaghqameng. Tuunelleqaa qamaglluku piitun aklukegkaghsi, nagusleqiillu. Enkaangam unataghllagllequsi qayughllak ighlegilnguusi.
Sakun tamaghhaakun aklungighisleqiisi, naran'ngunaan tuunisqellusi salleghmi tamaghhaani. Enkaam tuunilleghpesigun whangkutgun uglalghiim iyamsiqayugvikelleqaat Kiyaghneq.
Kiyaghneghem yugita Jerusalem-emelnguut allgeghlleqiit aklukegkateng tunusaghpesigun. Enkaam yulghuteghllaget iyamsiqayulleghmeng tevughallequt Kiyaghneghmun.
Tuunyaghqaghpesigun ipapighqellequsi ugpeqinganilusillu qaatkutnganilusillu Pinilghiinun Ungipaanun Christ-am. Tamaaken apalluqluku yuget usuqelleqaat Kiyaghneq. Usuqelleqaatlu ighlellngunasi tuunilleghpesineng Jerusalem-eghmiinunllu ilangitnunllu.
Enkaangam piniqepigllusi yughaatkelleqiisi apalluqluku piniqelleghrugllak Kiyaghneghem tuun'ngakanga elpesinun.
Yeqay iyamsiqayugvikelteggu Kiyaghneq tunusaanun akuzitet apeghpagningilkangat.
Ilangita yugpesi piiqaatnga tetugtaghnilunga elpesininnemni, iwernga tetugiganniiqaatnga elpesininneghinnemni. Whanga Paul, whangamneng katam, Christ-am qusevegngallghakunllu piniqellghakunllu,
tetugtesneghitaghhnakefsinga laalighfikenqigtekumsi. Iwernga tetugyaghqaqenghilkumki tamaakut yuget pilghiit kiyaghtengngunilunga nunam yugistun, elngaatall tetugnaanghitanka.
Nunametngughngaamta pilluwiigatukut nunam yugan pilluwallghistun.
Guututet pilluwaasiput nunam yugan guututkenghitii. Guututeput Kiyaghneghem aghtughyaghqaanghillghaneng pilguut. Naafqesaqlegwiit ayepsugilnguut mingllutet anguyagem nekefquqii yuget uvitangitgun.
Taakutgun guututetgun naafqaqaput anguyagem iqlengii, sumeghneghitlu aangaayugneghet. Apeghtughillghita amigighaqiit yuget liitelleghqiitneng Kiyaghneghmeng. Katam pilluwaghtet tugutellghistun anusimingllaghyaghqameng, whangkutallu tugwaaqaput qamaglluki sumeghneghet qaatkutesqelluki Christ-amun.
Christ-amun qaatkutngngwaaqufsi, taawa aghyuughiyaghqaaghllequkut qaatkunneghilngughnun.
Nanqigtiiqusi esghallghiinaghpesigun. Christ-amun pikepestaaghnikufsi, neqamikluku whangkutallu Christ-am pikiinkut, elpesistun.
Kayngukigataqa qanatkivleghapalqa Atanghem igleghutistengughtestekanganga elpesinun. Tawaten pikaaguq whangkunnun kayemesqelluku ugpeqilleghsi, nakaan naafqennaluku.
Sumeghtaghaghpenasi alingesnaqutkengngunilusi latamkun.
Ilangita piiqiit Paul-em latangi seghleghllaguniluki aghsaaghmikaghnganiluki, naqam whangkunninneghmini, aghsaan ayuqaquq, akuziyiitaquqlu!
Tamaakut yuget tawaten pikat liigiklitgu sameng pilleghput latatgun, tamaakunguut ataasit piyaghqaput ellngitnun pikumta.
Inglunnaqutkennaanghitukut tamaakunun aangaayuglleghhiinun. Sumeghtaghaghaqut aangniluteng qayughllak ungipaatutaqelghiit aangniluteng. Nalluughhaghmeng!
Qukaayugutkennaanghitaghput alngunak qepghaqaq Kiyaghneghem kayagusimangilkanga whangkunnun. Iwernga qukaayugutkengnginaghlleqaghput qepghaqaq kayagutkaa whangkunnun. Elpesillu ilatngaasi qepghaqamnnun.
Sivulighpigaagukut ungipaqiyaghtuqani elpesinun Pinilghiineng Ungipaaneng Christ-am. Enkaam alpagigataghput qepghaqaq Kiyaghneghem kayagutkaa whangkunnun.
Qukaayugutkelleqaghput taananginaq qepghaqaq pikaghput, nakaan ilangita qepghaqaat. Ugpelleghtughtekufsi sighimaakut kayusighataghiisqelluta qepghaqamnneng.
Enkaam ungipaqiyaghtughllequkut Pinilghiineng Ungipaneng ilangitnun nunat. Qukaayugutkesugunghitaghput qepghaqaq ilangita apeghiiqaat.
Iwernga igaqngaaq Akuzitni Igaqegkani whaten, "Kina alngunak qukaayugsukumi, qukaayugutkelligu Atanghhiinaq."
Atanghem tugukliigatii pinighnilghiit. Itupill Atanghem tuguklighaqii tamaakut pinighniluki pikani.
Sighimakamsi nekeggmetutesqellunga akuzikuma temngitwhalghiistun natengiighhaq. Nekeggmetuteqaghtengnga.
Qungyaghaqunga Kiyaghneghem qungyaqellghatun elpesi, qayughllak tuusimaamsi Christ-amun. Pelungilngughestun ugiighnaqelghiistun aang'ghusimaamsi ellnganun, ugikesqelluku ellnginaa.
Iwernga alingutkaqamsi anguyagem puughhnayukangisi, katam tawaten nemeghyam peghqiniqutkelluku puughtellghatun Eve. Enkaam elpesi piniqnanighwaaghnayukafsigu Christ-a.
Ungipaqaqngamteki Pinilghiit Ungipat elpesinun, ugpeqegkaqaghsi Jesus, tuguklighagsillu Agleghnalghiik Taghneghak. Iwernga nagasukestaghluki ayuqegkaqasi ungipaqiyaghtulghiit ilanganeng Jesus-em. Tuguklighiyugtusillu ilanganeng taghnegham, ugpeqsukaqasillu ilangi pinilghiit ungipat.
Tamaakut ungipaqistet apostle-nguniluteng piiqut. Sumeghmeggni aangwaaghuniiqut apostle-et. Iwernga liisimakanka aangwaaghunghitut whangamneng.
Akuzillgiteghngaaghma, liisimaghllagtunga. Uglaghngaan liigikestaqamsi liisimallemneng.
Elpesinun akileghtughsaqumangitunga ungipaqaqngamki Pinilghiit Ungipii Kiyaghneghem. Tawaten pikaagunga qusevegllunga quulvaghnalusi. Seghleghqesingaa-a tawaten pilunga?
Ugpeqat ilangitnilnguut yughaghviget akileghtuqaqaatnga elpesinillunga. Wayaqallghuughanka maningitneng kayusiinnalusi.
Elpesinitaqngama ughleghiightellghitamsi kayusiitesqellunga aklukegkamneng. Ugpeqaalgutet Macedonia-meng tagitkaqaatnga sameng tamaghhaaneng aklukegkamneng. Enkaam aapfikellghitamsi aklukegkamneng, aapfiknaanghitamsi.
Kitum alngunak Achaia-mi aghuliighhnaanghitaa qukaayugtelqa taagken. Tawaten piinga Christ-am ipapighqellghakun whangamnilngughqun.
Kayutengllanghitutemneng elpesinun, sumeghpesinii-i piniqenghinnilusi pitsi whangamnun? Kiyaghneghem liisimakaa piniqilqa elpesinun.
Taawa ighsakiivikumanginaghnaqamsi manigpesineng. Tawaten piiqunga qukaayuggnaniisqelluki apostle-esighwaaghet whangkutestun qepghaghnilghiit akileghtuusangunateng.
Tamaakut yuget apostle-esighwaaghuut puughtilghiit yugneng iqlengiqelleghmegteggun. Yugnun sumeghtaghaatkestaqut Christ-amun apostle-epiikniluteng.
Taamengwhaqun. Talwa Tughneghaq allangughtaquq ellmineng katam aliighyaghqaaluni kuukgutngalghiitun yaqulegtun.
Enkaam saghiighaniitut Tughneghaam qepghaghtengi tawaten pikumeng. Yugnun sumeghtaghaatkestaqut elqughutngalghiinguniluteng qepghaghtengi Kiyaghneghem. Iwernga kenlemi Kiyaghneghem aghyuughlleqii elqughutngalghiimeng aghyuulleghmeng anaggutellghitnun.
Alla piimsi, kitum alngunak sumeghtaghaatkenghillinga temngitwhangulunga. Iwernga tawaten sumeghtaghaatkengngukufsinga, tugukliqaghtengnga temngitwhangulunga. Taagken whangallu qukaayugtevleghaghllequnga.
Qukaayugutkelqa whangamneng Ataneghmeng pingunghituq. Itupill akuzinguunga temngi pilghiistun.
Uglalghiit ugpeqaanghilngughestun qukaayugtaqut qepghaqameggneng, enkaam whangallu tawaten qukaayugllequnga.
Sumeghpesini peghqinepiggnilusi piiqusi. Enkaam quyakusiqluku nagataqasi temngitwhalghiit.
Tuguklighaqasi qelellghit nikimqun elpesi qepghaghtelaaghet ellngitnun. Kagukaqestaqusi, teglegvikestaqusi, ukaliqestaqusillu, talwa gginaghpesigun qasaghtestaqlusi.
Kaynguyugtunga kayaatepigtukut tawaten pilleghqamnneng elpesinun tamaakustun apostle-esighwaaghestun. Kina alngunak qukaayugsaghqaakan, whangallu qukaayugllequnga. Iwernga tawaten pilleghqaq temngitwhanguuq.
Taakut apostle-esighwaaghet, Hebrew-ngwaat? Whangallu Hebrew-nguunga. Israel-eghmiingwaat? Whangallu Israel-eghmiinguunga. Abraham-em kingunqakii? Whangallu kingunqaanga.
Christ-am qepghaghtekakii? Iwernga whanga pinighataghaghtunga qepghaghta ellngitneng. Taawa akuziinga nallekaghnilngughestun. Qepghaghataghaqaagunga ellngitneng, anusiminglaghvigmetaaghaqaagungallu ellngitneng. Kagsagmillengegkaagunga kestekaanghilngughmeng, uglaghngaan tuquvzighaataqaagunga.
Tallimagyagneng Jews-et igleghutistengita kagsagmigtestaataghaatnga. (39-ngwaaqut ataasit kagsagmillghet.)
Rome-eghmiit umiilwaaghita pingayuneng anaguleghtestekaqaatnga. Ataasimeng ilangita yuget milughpagaataghaatnga. Pingayuneng angyiighututaqaanga enkaam ataasimeng unulqusiq, aghnelqusiq uughhutkaqaanga kelliini.
Uglapiglleghhiimi igleghallemni elngaatall yakughniightunga kiiwni, wayaghniighteneng, talwa yulgutemnengllu, Gentile-enengllu. Yakughniightungallu neghllagni, kilgaani, kelliinillu. Talwa yakughniightunga ugpeqaalgutesighwaaghneng.
Ughleghiighllakaagunga, piyaqliighaqlunga. Ilangani qavaghpenanga, iyataghngaaqlunga, meqsugngaaqlunga. Awen neqngitaqlunga, azigutiitaqlunga, ghhuutaqlungallu aatkiitem.
Tamaakut saaghwitgun, aghhutanga tamaghhaan sumeghyalitkegkaqanka ugpeqaalgutet tamaghhitni yughagvigni.
Ugpeqaalgutem ugpeqillgha kayaanneghani, whangallu kayaataqunga. Ugpeqaalguta kitum seghleghqesneghagu, sakritaqunga.
Qukaayuggnaqngukuma, qukaayugllequnga kayaalliqusimneng.
Kiyaghneghem liisimakaanga iqlengiqnaanghitunga. Ellnga Atakaa Atanghem Jesus-em, usuqsaghqaq quunperugllak.
Damascus-mellunga, governor-em tugustesukaqaanga. (Umiilgem Aretas-em governor-ngughtestekaqaa.) Enkaam tugusqellunga pilluwaghteni kelengakistekaqii neghllagem amigllagitni.
Iwernga ilakumtaaghma ukigtekaqaatnga pasketegnekun mingllutem qergesegkenkun enkaam anakaagunga governor-meng.
Qukaayugsaghqaagunga, aneghneghqusiinghiteghngaan. Paninang ungipaannaqamsi esghaghwaallemneng, Atanghemllu aliighquqaaneng whangamnun.
Liisimakaqa yuuk Christ-amelnguq. Qula estamat siipneqluki ayumiqulleghni agani naghughtekani Kiyaghneghem mayuutqaghtekaqaa pingayaanun qilagem. Nallukngwaaghaqa yuuk yugusiminitutanga nalighmeng yugusimineng aan'ngakaatanga, iwernga Kiyaghneghem liisimakaa.
Liisimakaqa taana yuuk Kiyaghneghem mayuutqaghtekaqaa Paradise-mun. Nallukngwaaghaqa yuuk yugusiminitutanga nalighmeng yugusimineng aan'ngakaatanga, iwernga Kiyaghneghem liisimakaa.
Tawani nagatkaqii sangwaat apeghyaghqaanghilnguut. Tamaakut iinghutkaagut yugmun akuzitkesaghqaaluteng.
Qukaayugutkennaqaqa taana yuuk, iwernga qukaayugutkennaqenghitunga whangamneng iwerngaqun kayaalliqusiqegkaghhiinamneng.
Qukaayugutkesukuma whangamneng, temngingunaanghitunga qayughllak apeghlleqaqa ipapilleq. Iwernga qukaayugutkennanghitunga whangamneng, qayughllak yugnun sumeghtaghaatkesugtunga elqughllunga esghapallghitgunllu nagatellghitgunllu whanga.
Kiyaghneghem aliightekaqeghngaaki whangamnun uglaapiglleghhiit sangwaat qilagmi, qukaayugtestesunghitaanga. Enkaam Kiyaghneghem qusevegtesqellunga sikughllungestaanga yugusimkun. Taana sikughlluk ungipaghtenguuq Tughneghagh-meng. Taam ikfiqestaanga qusevegngasqellunga.
Pingayuneng ketwell Ataneghmun yughaghaqunga iqitesqelluku.
Iwernga piinga, "Kayusilqa naamaaq elpenun suflughtesqelluku taana ikfiqelleq qayughllak aghtughyaghqaanghilqa iknaqelleghpigaagwaquq kayaalliqneghpeni." Enkaam quyakusiqluku qukaayugtaqunga kayaalliqusimneng whangamnitesqelluku Christ-am aghtughyaghqaanghillgha.
Taana apalluqluku quyaaqunga kayaalliqnganemni, seghlequullengnemni, piyaqliinemni, amyuutkellengnemni, allaaghhiinaghmengllu seghleliinemni Christ-a apalluqluku. Qayughllak kayaalliqnganemni taawa iknaqaqunga.
Akuzinguunga temngitwhastun, iwernga elpesi tawaten pistaghpesinga. Elpesi pinitun akuzitkesaghqaqsaghaghpesinga ilagpesinun. Qaywa sasiinghiteghngaaghma, tamaakut "aangwaaghet apostle-et" aangwaaghunghitut whangamneng.
Elpesinillunga nekeglluwaan uglaapiglleghhiit allaaghhiinaat allaaghlluwhaghtillghet pikaqanka. Tamaakut ipapighqaatnga apostle-epiigutka.
Sakaqsingi ugpeqat ilangitnilnguut yughaghviget elpesinun pimangilkemneng? Ataasighhiinaq allanguuq, akilguqumangitamsi. Seghevutaghtengnga anagsimakumsi!
Laalighfiknaqaqamsi pingayiitkun, iwernga ughleghiighutkestesunghitunga elpesinun. Elpesi sumeghmikaqamsi, nakaan saghyasi. Taghnughhaqelghiistun ayuqamsi. Taghnughhaat aflengakiyaghqaanghitut angayuqameggneng, iwernga angayuqat aflengaksaghqaqiit taghnughhateng.
Tuunyaghqaaghtamsi sameng tamaghhaaneng whanga pimneng, talwa whangamneng tuunellequnga elpesinun. Piniqataghanemsi, llangaqa elpesi piniqepagigataghpesinga.
Elpesillu whangallu liisimakaghput ughleghiightesimangitamsi. Iwernga ilagpesi anaggusimaniitnga. Piiqut puughneqguunnilusi iqlengiqellemkun.
Naten tawaten pistemsi? Sakengegkaazinga elpesineng kayagtaqngamki yuget elpesinun?
Kayagtekaqaqa Titus elpesinun pisqelluku, ugpeqaalgutfutlu maligutesqaqa. Titus-em puughtekaqisii? Nakaa, Titus-lu whangkutung qepghaqaghpung ataasiiguq, ataasikun taghneghakun.
Sumeghpesinii-i elpesinun ipapighqennaqutkestegneguu anaggutellghinnilutung? Nakaa! Kiyaghneghem nagaquumanghani, akuziiqukung Christ-am akuzisqellghatun. Piniqegkamni, sangwa qamaglluku piiqaghpung iknaqughsaghnaluku ugpelleghsi.
Sumeghyalitkaqamsi elpesinun kaaskuma esghaqumsi allaknayukamsi whanga sighimakellemneng. Elpesillu whanga esghaqufsinga allaknayukafsinga sighimakelleghpesineng. Sumeghyalitkaqamsi aghivatngunayukafsi, aqinakutngunayukafsi, sakraatutngunayukafsi, ellnginaayugutngunayukafsi, seghlequughutngunayukafsi, yiillgitngunayukafsi, qukaayugutngunayukafsi, suuglliqutngunayukafsi.
Sumeghyaliiqunga alla takukumsi Kiyaghneghma kayngusaaknayukanganga sivugpesini apalluqluki seghleghqellesi. Enkaam qivghughllagllequnga qayughllak uglalghiini elpesi seghleghqumanginaagusi avuteghqegpenasi. Paninang sumeghtaghaghaqusi sex-meng pelunginneghilngughmeng, sex-a seghletun atuqaqaghsi, sex-ellghetlu anagngalghiit nuqetusigatasi.
Una pingayiitkaa laalighhnaqelleghma elpesinun. Akuzitni Igaqegkani igaqngaaq whaten, "Yuuk anaggusimanikatgu, maalghuk nalighmeng pingayut liisimakistet ipapighqesaghqaqaat anaggutellgha."
Tuunglighhaani laalighfikaqngamsi kelengasaaqaqamsi tamaakut sivunghani seghleghqelghiit. Ilangitlu kelengasaaqaqanka, taginqigtekuma aghyuughmiglleqniluki seghleghqumanginaqata. Tamaanneghiteghngaaghma kelengasaaghnaqanka.
Whangamnun ipapighqestesukesi Christ-a akuziiqutanga whangamkun. Christ-a kayaanneghituq aghyuughmikumisi, itupill aghtughyaghqaanghituq.
Qaywa Christ-a kayaatkaayaghtuq qaquuraghaqngamegteggu, maaten kiyaghtengnguuq Kiyaghneghem aghtughyaghqaanghillghakun. Whangkutallu kayaatukut katam Christ-am kayaatkaayallghatun. Iwernga elpesinitkumta kayusiilleqamsi Kiyaghneghem aghtughyaghqaanghillghakun.
Yuvghiightek elpesineng liigikesqelluku ugpeqepiigutsi Jesus Christ-a. Liigikenghistegguu-u Jesus Christ-a kiyaghtengngutanga ilugpesini? Ilugpesininneghitngukan, taawa ugpeqepiillghitaghsi.
Sunanguq liigikiteggu Kiyaghneghmun itagnaqumaniluta.
Yughaghaqukut Kiyaghneghmun kayusiitesqellusi anaggutefqaafsi pisqellusi. Iwernga yughaangunghitukut ipapighqennaluku elpesinun Kiyaghneghmun itagnaqumaniluta. Itupill whangkuta yughaatkaqamsi elqughutngaan pisqellusi, qaywa yuget pighngiinkut itagnaqellghinniluta Kiyaghneghmun.
Kipullginaaghpagningitaghput ipapilleq; itupill ilapgayaghqaqaghput.
Quyaaqukut kayaannemta, iknaqnguneghpesini. Enkaam yughaatkaqamsi veghunneqigtesqellusi kiyaghtesqesullghanun Kiyaghneghem.
Tamaaken apalluqluku lataaqamsi elpesinun pivagilgama qayughllak nanqigsunghilkemsi aghyuughmigyaghqaalusi. Atanghem qelqaqaanga nanqigtestengulunga elpesinun. Enkaam nanqigsugamsi kayusiinnalusi ugpeqilleghtughtesqellusi, nakaan kayaalisqellusi.
Ugpeqaalgutemni, tawaten'ngam piinga. Quyangatek. Veghutek kiyaghtesqesullghanun Kiyaghneghem. Pisqesullemtun pitek. Kiyaghtek itagnaqullusi, nekeggmetullusi. Enkaam Kiyaghneq tenemenga piniqellghemllu nekeggmellghemllu elpesinilli.
Quyakututaqitek agleghnalghiikun naalleghqun.
Qamaglluteng ugpeqaalgutet piniqiisinguq.
Nangllegtallgha Atanghem Jesus Christ-am, piniqellghallu Kiyaghneghem, qerngaghmetellghallu Agleghnalghiim Taghnegham elpesinilli.
Ukut latat Paul-meng pinguut, apostle-meng. Yuget nakmikellghitaatnga apostle-ngulunga, talwa kayagtellghitaatnga. Apostle-nguughtekaagunga Jesus Christ-akunllu Kiyaghneghqunllu Atakun, unguvaghtestikaq ellnganeng tuqulleghmeng.
Lataaqamsi ugpeqani Galatia-melngughni. Qamaglluteng ugpeqaalgutma maanlenguut piniqiisinguk whangamnun maligulluteng.
Kiyaghneghem Atamta, Atanemtallu Jesus Christ-am nanglleklisillu nekeggmellelguslisilillu.
Christ-a ellmineng aghqutkegkaaguq seghleghqellemnnun, itemunnaluta whaken seghleghmeng kiyaghtaalleghmeng. Kiyaghnemta Atam piyukellghatun pikaaguq.
Enkaam Kiyaghneq usuqellengli quunperugllak kenlengunaan. Amen.
Saghiighayagutamsi aawallu pegtaghtaghsi tuqlughistezi nangllegtallghakun Christ-am, tuguklighiisi allaneng "pinilghiineng ungipaneng".
Avaqraggiituq alla "pinilghiineng ungipaneng". Iwernga ilangita yuget teggellghiightestaqiisi allangughhnaqutkelleghmegteggun Pinilghiit Ungipat Christ-ameng ayuqelghiit.
Qaywa yaqulek qilagmeng, nalighmeng nalimta whangkuta ungipaqegkumteki "pinilghiit ungipat" allanguluki ungipaqegkamnneng elpesinun, taana ungipaqilghi Kiyaghneghem nanqiglligu aghyuulleghmun.
Sivunghani ungipaatkaqamsi, whaa ungipaannaqlaataghamsi, kitum alngunak ungipaqegkumiki "pinilghiit ungipat" allanguluki ugpeqegkaghpesineng, Kiyaghneghem nanqiglligu aghyuulleghmun.
Tawaten akuzillemkun efqughhnaqutkengngunghitanka yuget. Nakaa, Kiyaghneghhiinaaguq efqughsukaqa. Paninang yugnun efqughtinaqutkengngukuma, Christ-amun qepghaghtengunaanghitunga.
Ugpeqaalgutemni, una liisimakesugaqa elpesinun, Pinilghiit Ungipat ungipaqaqegkenka yugneng pingunghitut.
Nagaquqaqenghitanka yugneng, talwa kitum alngunak apeghtuutkumangitii whangamnun. Jesus Christ-am aliightekaqii whangamnun.
Nagaquqaqaghsi natesaatka maligtengnguluki Jews-et kiyaghtaallghit. Elngaatall nangllegyullngunanga amyuutkegkaqanka ugpeqat, taakunginaghhaagneng aviighutesnaqutkegkaqanka.
Ingyaqaqanka allulluki angtaalgutenka atuqnguluki Jews-et kiyaghtaallghit, qayughllak sagiqneghllaguyaghtunga sivunemta nangaghneghitnun.
Iwernga allgeghumangillunga Kiyaghneghem nakmikegkaqaanga, nangllegtalleghmikun tuqluqaqaanga.
Enkaam whangamnun aliightekaqaa kinangutanga Ighneni ungipaqesqelluku Gentile-enun. Kinkunun alngunak akuzitkesaghtullghitaqa taana,
talwa Jerusalem-etellghitunga akuzitkennaluku apostle-ngughtekanun sivumni. Yeghlegi Arabia-mun piinga. Tagtalmi uteghnightunga Damascus-mun.
Tamaani pingayut ayumiqullghet atughluki Jerusalem-etunga aleghqughnaluku Cephas (Peter). Ellnganitunga akimigaq unuk.
Kina alla apostle-a aleghqunghitaqa iwerngaqun James, Atanghem anglegutanga.
Aapqanka ukut ipanguut, Kiyaghneghem liisimakaanga iqlengiqngunghitunga.
Taagken igleghaanga Syria-munllu Cilicia-munllu.
Tamaani Judea-mi ugpeqat Christ-akun salin nalliigalkangatnga gginasaghqughlunga.
Taawanginaq liisimakaat nagaqulleghteng whaten, "Yuuk amyuqetiqestekegkaghput, naafqiinaqutkegkaqlu ugpeqillemnneng Christ-ameng maaten whaa ungipaqiiquq ugpeqilleghmeng Christ-akun!"
Enkaam Kiyaghneq usuqaqaat whanga apalluqlunga.
Qula estamat siipneqluku ayumiqulleq atughluku uteghnightunga Jerusalem-emun; Barnabas-em maligtaanga Titus-lu kelqaqa.
Kiyaghneghem liigikestaanga Jerusalem-etesqellunga. Kaasamta ugpeqat igleghutistenginiit qerngughutaghtesqanka. Tawani ungipamsugutanka naten Gentile-enun ungipaqillemneng Pinilghiineng Ungipaneng. Tawaten pikaagunga luuraq taakut igleghutistet apeghtughillghenka temnginguninayukatki sivunghanillu maatenllu.
Liigikanka apeghtughillghenka tuguklighiit qayughllak maligtisteka Titus, Greek-ngughngaan, circumcise-esqenghilkangat.
Iwernga ilangi ugpeqasighwaaghet aksaqluku ilatut whangkunnun riirnginaluku itemngalleghput Christ Jesus-kun. Qepghaghtelaaghughhneqigtesqelluta piinkut Liilightuusaanun.
Ellngitnun malighqutaqellghitukut talwa natengiighhaq almesiqesqelluki ipangullghit Pinilghiit Ungipat apeghtuusaqellemtestun elpesinun.
Taakut ugpeqat igleghutistengita allangughsimangitiit Pinilghiit Ungipat ungipaqaqegkenka. (Igleghutistenguyaghngaata, whangamni allangughutngitut qayughllak Kiyaghneq taniillghituq.)
Igleghutistet liigikumaat Kiyaghneghmun neghyukusimaniluki whangamnun Pinilghiit Ungipat ungipaqesqelluki Gentile-enun, katam tawaten neghyukutellghatun Peter-mun Pinilghiit Ungipat ungipaqesqelluki Jews-enun.
Katam Kiyaghneq qepghaqaaguq Peter-kun apostle-kennaluku Jews-enun, whangamkunllu qepghaqaaguq apostle-kennalunga Gentile-enun.
Enkaam taakut igleghutistet, James-enkut Peter-enkut John-enkut, nekevghatilghiit ugpeqanun, liigikaat Kiyaghneghmun tunusalisimanilunga tawaten qepghiisqellunga Gentile-enun. Tamaaken apalluqluku Barnabas-lu iiggepung aghulatiit tuguklighniluku qepghaangulleghpung Gentile-enun, ellngit Jews-enun.
Taananginaq puygusnanighaat kayusiitesqelluki aklumalghiit, taanata nagneghusupigtekegka.
Tagtalmi taakwani Peter Antioch-melluni sameng anaggutkaq. Enkaam sivungitni ugpeqat aghyuughmigaqa anaggutellghaneng apalluqluku.
Peter neghelgusighikayuguyalghii Gentile-et ugpeqiitneng kenlanga James-em yuget Antioch-etestellghitnun. Iwernga kaasata neghelgusighnanighii Gentile-et, aaftekaqlu ellngitneng. Tawaten pikaalghii qayughllak alingelghii taakut yuget sagiqutngukangit Gentile-et ugpeqiit circumcise-eyaghqaaniluki.
Taagken qamaglluteng Antioch-eghmiit Jews-et ugpeqiit maligutkat Peter-em anaggutellghanun, talwa Barnabas-lu ilalluni.
Liigiksamki qaatkunneghitellghit apeghtuusiitnun Pinilghiit Ungipat, sivungitni yuget Peter piiqa, "Elpek qaywa Jew-ngughngaaghpek kiyaghtenguuten Gentile-estun, nakaan Jews-estun. Sangitangam Gentile-et Jews-estun kiyaghtesnaqutkesiki?"
Jews-nguluta allgeqaagukut, nakaan Gentile-et seghleghqestet.
Naqamllu liisimakaghput Kiyaghneghem elqughutngalleghminun nallghusaghnaanghitaa yuuk qaatkutellghakun Liilightuusanun, tawatenginaq nallghusaghlleqaa ugpeqillghakun Jesus Christ-ameng. Talwa whangkuta Jews-eni ugpeqegkaqaghput Christ Jesus, Kiyaghneghem elqughutngallghanun nallghusiisqelluta ugpeqellemteggun Christ-a, nakaan qaatkutellemteggun Liilightuusanun. Kina alngunak qaatkutellghakun Liilightuusanun Kiyaghneghem elqughutngalleghminun nallghusaghyaghqaqenghitaa.
Jews-eni whangkuta nallghusaghtesugukumta Christ-akun, nakaan Liilightuusatgun, ilangita Jews-et seghleghqestengunilleqiinkut Gentile-estun. Enkaam Christ-anguftaa seghleghqestengughtestilghii? Yeghlegillu!
Liilightuusat pegtekaqanka, atuqenqigsaguskumki taawa Liilightuusanun anaggullequnga.
Liilightuusatgun tuqukaagunga Liilightuusanun kiyaghsaghqaalunga Kiyaghneghmun.
Qaquuraatkaagunga Christ-amun maligullunga, enkaam whangangunaniimaaq kiyaghlleghhii; Christ-angughsimaaq kiyaghlleghhii ilumni. Kiyaghtengngughngaaghma yugusimni, kiyaghtengnguunga ugpeqillemkun Ighneghaneng Kiyaghneghem. Piniqegkanganga, tuunegkaalghiillu whangamnun.
Enkaam pakigigataqa Kiyaghneghem tunusaa. Yuuk qaatkutelleghmikun Liilightuusanun nallghusaghyaghqaayaqan Kiyaghneghem elqughutngallghanun, taawa Christ-am tuqullgha temngingunayaghtuq.
Nallughhaghmeng elpesi Galatia-ghmiini! Kitum puughtisi? Puygustegguu aapghwaaqaqsaqegka Jesus Christ-am tuqullgha qaquurakun?
Aaptaghllamsi: naten allgeghtekaqestekek Agleghnalghiik Taghneghak, qaatkutelleghpesigun Liilightuusanun nalighmeng ugpeqelleghpesigun nagatkaghsi?
Nalluupigetsii? Agleghnalghiignekun Taghneghagnekun piinlighluku nutaghaq unguvalleghsi, apeghiighnaqestegguu-u elpesineng katam?
Ikfiqelleghsi temnginguftaa? Ugpeqepestaaghaqa temngingunghituq.
Kiyaghneghem tuunegkaqisii-i Taghneghagmineng, allaaghlluwhaghtikaawalluu akulegpesini qayughllak qaatkegkesi Liilightuusat, nalighmeng ugpeqegkesi nagaquqaghsi?
Akuzitet Igaqegkat aapqaqaat Abraham-em ugpeqegkaqaa Kiyaghneq, enkaam Kiyaghneghem nallghusaqaqaa elqughutngalleghminun.
Enkaam elpesi liisimakelleqasi tamaakut ugpeqillelget Kiyaghneghqun Abraham-em kinguneghpigaqii.
Akuzitet Igaqegkat aapqestaqaqaat Kiyaghneghmun nallghusaghnaqniluki Gentile-et elqughutngalleghminun ugpeqillghitgun. Neghighluku Kiyaghneghem aapqaqaa taana Pinilghii Ungipaq Abraham-emun, whaten piiqngami, "Qamagtengngwaaghluteng nunam ramkengi quyastellengnaqnguut elpegun."
Abraham-em ugpeqegkaqaa enkaam quyastellengegkaq. Tawateghpigaq tamaghhaghmi ugpeqilghii quyastellengyaghqaaguq ellngatun.
Iwernga Kiyaghneghem aghyuughyaghqaqii tamaakut sighimalghiit qaatkutelleghmegteggun Liilightuusanun nallghusaghlleqniluteng elqughutngallghanun. Qayughllak igaqngaaq Akuzitni Igaqegkani whaten, "Kitum alngunak qaatkenghilkaki tamaghhiita igaqngalghiit igiitgun Liilightuusat nanqigtellengellequq aghyuughyaghqaaluni."
Whateghlluwaaq liigiknaghtuq, kina alngunak nallghusaghyaghqaanghituq Kiyaghneghem elqughutngallghanun qaatkutelleghmikun Liilightuusanun. Qayughllak Akuzitet Igaqegkat pikaagut, "Taana Kiyaghneghem nallghusaqaa elqughutngalleghminun kiyaghllequq ugpelleghmikun."
Iwernga qaatkullghii Liilightuusanun sighimangunghituq ugpelleghqun, qayughllak Akuzitet Igaqegkat pikaagut, "Sighimalghii Liilightuusatgun kiyaghllequq qaatkelluki."
Enkaam Kiyaghneghem nanqigtekaqiinkut aghyuughnaluta apalluqluki Liilightuusat, iwernga Christ-am naveghqellikaqiinkut nanqiglleghqamnneng tugulleghmikun aghyuulleghqaghput. Qayughllak Akuzitet Igaqegkat pikaagut, "Nanqigtekaaguq aghyuughyaghqaaluni tamaghhaghmi agaghtekaq uqfigkun."
Christ Jesus-em naveghqellikaqiinkut enkaam ellngakun Kiyaghneghem quyastekaqii Gentile-et taagken ataasimeng quyastelleghmeng akequsaqegkaminun Abraham-emun. Enkaam ugpelleghqun allgeghtagput Taghneghak Kiyaghneghem akequsaqegkakek.
Ugpeqaalgutemni, ungipaataghllamsi usputaghqameng aghhutanga tamaghhaan piiqelghiineng: yugek akequskumek sameng, igaqluku igakun, ateteklu igaqlukek, kitum alngunak aghuliighsaghqaqenghitaa akeqututellghak nalighmeng ilayaghqaqenghitaa.
Kiyaghneq akequsangllaghteqaaguq Abraham-emunllu kingunghanunllu. Kiyaghneghem akequsangllaamangitii, "Kingunghi," Akequsangllaghteqaaguq ataasiinaghmun kinguneghmun, taana Christ-anguuq.
Taana liigikesugaqsaghaqa: Kiyaghneq akequsangllaqaaguq Abraham-emun enkaam akequsani pinaqnikaqaa. 430 ayumiqullghet kingungitneng akeqilleghmi, Kiyaghneghem tuunegkii Liilightuusat. Taakut Liilightuusat taana akequsaq satngunanighqennaanghitaa nalighmeng naafqennaanghitaa.
Liilightuusatgun allgeghhnaqngukumteggu Kiyaghneghem tunusaa, taawa akequsaakun allgeghhnaanghitaghput. Iwernga akeqilleghmikun Kiyaghneghem tunusani tuunegkaqaa Abraham-emun.
Sangameng Liilightuusat tuunegkaawat? Tuunegkaagut yugnun liigikesqelluki anaggutellghit seghleghqellghuniluki. Taakut Liilightuusat tawatetkaagut kenlanga kinguneq tagillghanun. Ellnganguuq Kiyaghneghem akequsangllaqaa. Taakut Liilightuusat Kiyaghneghem yaqulegteggun tuunegkaqii Moses-mun. Taagken Moses-em uygukutistem tuunegkaqii yugnun.
Iwernga uygukutistesughniituq ataasiq akeqikumi. Kiyaghneq ataasighhaatmineng uygukutistesughniituq.
Liilightuusaat tengvimun ayuqatkii Kiyaghneghem akequsii? Nakaa, yeghlegillu! Liilightuusam unguvallengesaghqaqsaqumikut, taawa Kiyaghneghem nallghusaghnayaghiinkut elqughutngalleghminun taaggun Liilightuusakun.
Iwernga Akuzitet Igaqegkat pikaagut qamaglluki nunam yugi seghleghqellghem anusimingllaghaqii. Enkaangam Kiyaghneghem akequsaqegkani tuunelleqaa ugpeqikaghhiinaghnun Jesus Christ-ameng.
Salin ugpellghilluku anusimingllaghaayaghtukut Liilightuusanun. Liilightuusat aaghqutaqnguyaghiinkut kenlanga Kiyaghneghem whangkunnun liitestellghanun ugpelleq.
Liilightuusat apaqutisteksaghaput kenlanga Christ-am tagillghanun. Enkaam maaten ugpeqillemteggun Christ-akun, Kiyaghneghem nallghusaghyaghqaaghtiinkut elqughutngalleghminun.
Ugpelleq tagitanganeng Christ-akun Liilightuusat apaqutisteknanighaput.
Ugpeqilleghpesigun Christ Jesus-kun, qamagllusi Kiyaghneghem avaqutaqiisi.
Paaptaayaaqngafsi Christ-amun, aallghiistun Christ-a pikaqaghsi tawaten pilugugaqelleghpesistun.
Allangughutngitut Jews-etlu Gentile-etlu; allangughutngitut qepghaghtelaaghetlu qepghaghtelaaghunghilnguutlu; allangughutngitut yugetlu aghnatlu, qayughllak qamagllusi atunem ayuqusi Christ Jesus-kun.
Christ-am pikngukangisi taawa Abraham-em kingunqiisi. Enkaam elpesillu piliilleqaghsi Kiyaghneghem akequsaa Abraham-emun.
Nagneghutaghllakun whaten, ighneq piliitiyaghqaq atami saghyanganeng qepghaghtelaaghestun kiyaghutkayuguuq mekestaaghhaaluni, qaywa ellngan piksaghngaagu sangwaa tamaghhaan atami pinga.
Mekestaaghhaaluku yuget aflengakegkaqaat, sangwaatlu tamaakut ellngan pikaghqii kenlanga atangan piyaghqaaghhnillghanun.
Whangkutallu tawatesaghtukut. Taghnughhaaluta qepghaghtelaaghuyaghtukut nunam igleghutistengitnun tughneghaghnun.
Iwernga Kiyaghneghem nakmikegkaa aghneq kaasan kayagtekaa Ighneni, allgeqaq aghnakun. Ellngan qaatkegkaqii Liilightuusat
itemunnaluta Liilightuusaneng, avaqutaliitesqellutallu Kiyaghneghmun.
Elpesi avaqutaqutmineng Kiyaghneghem, Ighneghmi Taghneghakek kayagtekaqaak ilumnnun, qevullutek pikak, "Abba, Ata!"
Enkaam Kiyaghneghqun qepghaghtelaaghunanightuten, avaqutaqaaten. Avaqutaqaaghtutmineng ellmi pini elpenun piliitesleqii.
Sivunghani nalluksaghaghsi Kiyaghneq, enkaam qepghaghtelaaghuyaghtusi kiyaghneghunghilngughnun.
Iwernga maaten liisimakaghsi Kiyaghneq, nalighmeng ipapestaaq Kiyaghneghuuq liisimakistezi. Sangafsingam uteghsugetsi kayaalngughnun sasiinghilngughnun igleghutilghiinun tughneghaghnun? Sangan tamaakunun qepghaghtelaaghughhneqigsugetsi?
Paninang qaatkaqasi apeghtughallghit aghneghnun, tanqinun, ayumiqulleghnun aghneghnunllu salqumsivikaqegkangitnun.
Alingutkaqamsi, qamaglluni qepghaatilqa elpesinun sasiinghinnayukan.
Ugpeqaalgutemni, tungsighvikamsi, whangamtun lliighesqeqaghllusi qayughllak whangallu elpesistun lliiqaagunga Gentile-estun. Sivunghani ungipaqitaqngamsi Pinilghiineng Ungipaneng seghletun pimangitaghpesinga. Neqamikaghsi tawani takukaqamsi qayughllak qinuyugulghiinga.
Qaywa qinuyulleghma seghleliightesaghngaaghmisi ukavaghsimangitaghpesinga nalighmeng ighsakumangitaghpesinga. Yeghlegi, upughataghpesinga nikimqun Kiyaghneghem yaqulgatun, nalighmeng Christ Jesus-etun.
Naagu quyangalqesaqesi? Liisimakamsi piyaqleguyaqata iyesi nusugluki tagivaghnayaghasi.
Enkaam anguyiitestengngaa qayughllak ungipaaskemsi ipapigmeng?
Tamaakut yuget qaatkutesukangisi Jews-et Liilightuusiitnun, piyukepigtiisi ellmeggnun malighqutaqesqellusi, iwernga apallaat pininghituq. Ellngita aaftesugiisi whangamneng, ellnginaghmeng maligtesqelluteng.
Pinightuq yuget suumqegkumegteki yulguteteng, taawanginaghhaq apalliit piniqata. Quunpeng taana ipanguuq, aviisaghngaaghma.
Taghnughhaghhamni, katam aghnam aqnighqellghatun ighniyulleghmini whangallu tawaten aqnighqutkenneqigtengngwaamsi kenlanga Christ-atun lliilleghqaghpesinun.
Whaatuq maaten elpesinilnguunga enkaam liisimaknayalghiinga naten aleghqughyaghqaalusi. Sumeghyalitkeghllawaamsi.
Elpesi atuqiyulghiini Jews-et Liilightuusiitneng, talwa liigikigatasi Liilightuusat sameng pisiitangi.
Igaqngaaq Akuzitni Igaqegkani Abraham-nguq maalghugegneng ighnelguuq, aallgha qepghaghtelaaghqun aghnakun, ilanga qepghatelaaghunghilngughqun aghnakun.
Ighnegha qepghaghtelaaghqun allgeqaaguq yugestun kitutun alngunak. Iwernga ilanga ighneghan qepghaghtelaaghunghilngughqun allgeqaaguq qayughllak Kiyaghneghem akequsaqegkanga.
Taakuk aghnak usputaaguk maalghugegnun akequsagkenun Kiyaghneghem. Qepghaghtelaaq Hagar akequsaatun Kiyaghneghem ayuquq Mount Sinai-mi enkaam allgeqaagut qepghaghtelaaghqaaluteng.
Hagar Mount Sinai-nguluni ayuquq, Arabia-melnguq. Aghneghmimllu Jerusalem-ngatun ayuquq, qayughllak avaqutaqullghiit qepghaghtelaaghuut Liilightuusanun.
Iwernga paamna Jerusalem qepghaghtelaaghituq, ellnga naakaghput.
Akuzitet Igaqegkat pikaagut, "Quyaghllagi, elpek qumingigalnguuten, aqnighqigalnguuten ighniyulleghmeng. Ugigpek uniteghngaaten, araa quyaghllagem angtalanganeng qayughllak taghnughhaghtaaghasaghqaaguten aghnameng ugilegmeng."
Ugpeqaalgutemni, Isaac-etun ayuqusi qayughllak avaqutaqiisi Kiyaghneghem apalluqluku akequsani Abraham-emun.
Tamaani aghneghni taana ighneq allgeqaq yugestun kitutun alngunak amyuqetaatkegkaqaa ighneq allgeqaq Taghnegham pillghakun. Paninang maaten tawatetuq.
Iwernga Akuzitet Igaqegkat sameng piitgu? "Qepghaghtelaaq aghnaq, ighneghallu aghulaqestekek. Qayughllak qepghaghtelaaghem aghnam ighnegha nengighnaanghituq atami saghyanganeng maligulluni ighneghanun qepghaghtelaaghunghilnguum aghnam."
Ugpeqaalgutemni, whangkuta avaqutaqenghitiinkut qepghaghtelaaghem aghnam, iwernga avaqutaqiinkut qepghaghtelaaghunghilnguum aghnam.
Christ-am whangkuta itemutkaqutanganeng, itemepiigumaakut. Enkaangam nekevghatek aghuliilkaalusi, qepghaghtelaaghughhneqigtegpenasi Liilightuusanun.
Nagatek! Whanga, Paul, ungipaatamsi: circumcise-estekufsi Liilightuusam pisqellghatun, taawa Christ-am apeghiiqaa kayutkennaanghitaghsi.
Alla kelengasaaghaqa tamaghhaan yuuk, circumcise-estekumi taawa qaatkengngwaaghyaghqaqii qamaglluki Liilightuusat.
Liilightuusatgun nallghusaghtesnaqutkegkufsi Kiyaghneghem elqughutngallghanun, aaflequsi elpesineng Christ-ameng, unilleqaghsillu Kiyaghneghem nangllegtallgha.
Agleghnalghiignekun Taghneghagnekun utaqangwaaghput sighimalleghput apeghiighesqelluku. Sighimalleghput taananguuq: Kiyaghneghmun nallghusiisqelluta elqughutngallghanun ugpeqellemteggun Christ-a.
Christ Jesus-em pikngukanginkut, yuuk megnunanghituq circumcise-ekaakumi nalighmeng circumcise-ellghilkumi. Una esgha megnunalghii, ugpeqilleq Christ-akun piniqistilghii yulgutemnneng.
Sivunghani pinitungwaaq pinguyaghtusi. Kitum qaatkunnanightestisi ipapighqelleghmun?
Kiyaghneghem tuqlughistegpesi pilqenghitaa.
Neqamikluku, "Yeast-angiighhaam ghhuughtesteghllagaqaa akuutaq."
Elpesillu whangallu pikutanganeng Atanghem, nalluneqsukenghitanka ugpeqnanifqiita apeghtuusanka elpesinun pisqelluki. Liisimakaqallu Kiyaghneghem aghyuughlleqaa seghleliighqilghii elpesineng, kinanguyaghngaan.
Ugpeqaalgutemni, ungipaqingigatunga yuget circumcise-esqelluki. Tawaten ungipaqinguyaquma Jews-et amyuqetaatkennanighnayaghaatnga enkaam qaquuraa Christ-am sugagniighutkennayanghitaat.
Tamaakut seghleliighqilghiit elpesineng circumcise-elleghmeng, ellngistuq circumcise-estengnguluteng eunuch-englallghiit ellmeggneng.
Ugpeqaalgutemni, Kiyaghneghem tagsiqaqiisi itemngalleghmun Christ-akun. Taawanginaq atuqegpenaan itemngalleghsi atughyaghqaaluki seghleghqengngalghiit piyukellghi yugusim. Itupill qepghaateki ilasi piniqelleghpesigun.
Qayughllak qaatkelleqasi qamaglluki Liilightuusat qaatkegkufsigu una Liilightuusaq: "Piniqluku yulguten piniqelleghpetun elpeneng katam."
Iwernga elpesineng qaniqunnaqngukufsillu pillugunnaqngukufsillu ugighsalghiistun teghikusastun, kelengatek, qayughllak naafqutunnaqusi.
Whaten piimsi, kiyaghtek qaatkellukek Agleghnalghiik Taghneghak. Tawaten pikufsi atuqnaanghitasi seghleghqengngalghiit piyukellghi yugusim.
Qayughllak seghleghqengngalghiit piyukellghi yugusim kipullegngaat Taghneghagnun, piyukellghi Taghnegham kipullegngaat piyukellghanun yugusim. Taakuk anguyakutuk enkaam atuqnaanghitasi piyukellesi.
Taghnegham maghyaghquungukangisi taawa Liilightuusat atuqsaghqaananighasi.
Yugusim seghleghqelleghtuqam piyukellghi nalluniitut. Ukunguut: alngunaseghaq, seghletun atuqutelleq, nuqesigalnguut alngunak atuqimun,
maniiguutelleq kiyaghnengllaqanun, uyviiniqelleq, anguyiqelleq, pillugutelleq, qungyaqilleq, sakritelleq, ellnginaayugtelleq, aafqemeraalleq, qerngughpagtaatelleq,
aqinalleq, suumelleq, qerngughulluteng aghsaghpaagtaqut seghletun pilleghmun, ilanganengllu seghleghqelleghneng. Kelengasaaghnaqlaataghamsi sivunghani pillemtun, tamaakut tawaten kiyaghlleghhiit ilatnganaanghitut quyasleghaneng Kiyaghneghem Ataneghpagullghan.
Naqamenraq Agleghnalghiim Taghnegham piitestekii ukunguut: piniqelleq, quyamalleq, nekeggmelleq, nuqenneghtulleq, nangllegtalleq, pinilleq, ataasiighmetelleq,
yakumangingitelleq, nuqetelleqlu. Taakut iinghutellghitut alngunak liilightuusani.
Christ Jesus-em pingita qaquuraatkaqiit seghleghqengngalghiit piyukellghit yugusimeng.
Kiyaghtengngukumta Taghneghagnekun, qaatkeltekek Taghneghak.
Qukaayugneghufqaamta, qinuyugtifqaamta, aqinakutefqaamta.
Ugpeqaalgutemni, kina seghleghqellghem kaatfallugtekagu, elpesi kiyaghlleghhiini Taghneghagnekun, pinitungwaaq yakuqluku kayusiiteggu maligunneqigtesqelluku Ataneghmun. Elpesillu, kelengangwaaghlusi luuraq nanghiiqullengnayukafsi.
Kayutkutullusi seghleliilleghpesini; tawaten qaatkelleqaghsi Liilightuusaq Christ-am qelghutkaa.
Kina sumeghtaghaqumi sanguniluni, sangunghiteghngaaghmi, ellmineng puughtengnguuq.
Yeqay tamaghhaghmi yugem yuvghiighwaaghligu kiyaghtaalleni. Enkaam piniqan quyaknakanga ellmi katam apeghiiqani usputaqellngunaan kitum apeghiiqaanun.
Tamaghhaghmi yugem igleghusaghqaqii ellmi piyaghqani.
Kina alngunak apeghtuqaq Kiyaghneghem apeghtuusaaneng, pinilghiimeng tuunili apeghtughisteminun.
Sumeghtaghaquvek puughlleqniluku Kiyaghneq elpeneng puughtengnguuten. Yugem sangwaa piitesiighaqani unataghyaghqaqaa.
Piitesighaquvek efqughhnaluku seghleghqengngalghii piyukellghen, taagken unataghlleqan tuqulleq. Iwernga piitesighaquvek efqughhnalukek Taghneghak, taagken Taghneghagneng unataghlleqan kenlengilnguq unguvalleq.
Enkaam qinuyagutegpenaan pinitun pilleq pilteggu, qayughllak iilqayunghilkumta pilleghqaq kaaskan akileghtuusangellequkut.
Enkaam pilleghqalgunemta iiwleng pinitun piiqelteki qamagtengngwaaghluki yuget, kiyang tamaakut angleguteliitkaput Christ-akun.
Esghaqaghtekiqun yaagtughllaget igallghenka latamalusi!
Yuget esghaghsaqsuneghtuqatlu qanatkiyuneghtuqatlu pinitun qepghalleghmeggneng, ellnginguut circumcise-esquughwaaghilghiit elpesineng. Tawaten piiqut qayughllak alingaqelghiit amyuqetaatkellengnayukameng ungipaqegkumegteggu qaquuraghhiinaa Christ-am, avelghaghluku circumcise-elleq.
Qaywa circumcise-ekaayaghngaaghmeng, ellngit katam qaatkusigatut Liilightuusanun. Circumcise-esqesugaqiisi qanatkepigesnaghnalusi ellmeggnun circumcise-estekaqnilusi.
Iwernga whanga qananaanghitunga sameng alngunak iwerngaqun qaquuraaneng Atanemta Jesus Christ-am. Tuqullghakun qaquurami nuna qaquuraamaaq whangamnun, enkaam whanga qaquuraamaanga nunamun.
Megnunanghituq yuuk circumcise-ekaakumi, nalighmeng circumcise-ellghilkumi. Una megnunalghiinguuq: Kiyaghneghem ulimakaqiinkut nutaghaaluta yugni.
Tamaghhiitnun qaatkullghiinun apeghtuusamnun, yeqay Kiyaghneghem nekeggmellghallu nangllegtallghallu ellngitnilli, Israel-nganillu Kiyaghneghem.
Whaken kenlekluku kitum alngunak alla seghleliightestefqaama pilinga qayughllak yugusimnilnguut maamellghet kelgutngwaat qephaghtelaaghulqa Jesus-mun.
Ugpeqaalgutemni, yeqay piniqingalghii kayusillgha Atanemta Jesus Christ-am tamaghhaghpesinilli. Amen.
Ukut latat Paul-meng pinguut. Christ Jesus-em apostle-kaanga Kiyaghneghem piyukellghakun. Latanguunga Kiyaghneghem yugitnun Ephesus-melngughnun, ataasiighmelnguut maligsaaghtengi Christ Jesus-em.
Kiyaghneghem Atamta, Atanemtallu Jesus Christ-am nanglleklisillu nekeggmellelguslisillu.
Usuqellengli Kiyaghneq, Atanga Atanemta Jesus Christ-am! Christ-akun Kiyaghneghem quyastengngwiinkut tamaghhaaneng tunusameng qilagtameng.
Nuna ulimallghilluku Kiyaghneghem nakmikegkaqiinkut Christ-akun pelungitesqellutallu avutngitesqellutallu ellminun.
Qayughllak Kiyaghneghem piniqegkanginkut, neghighluku allughqinakegkaqiinkut avaqutaaluta Jesus Christ-akun. Tawaten pikaaguq qayughllak piyukegkanga, efquqegkangallu.
Enkaam usuqaghput Kiyaghneq qayughllak ighlegpenani nangllekeghllagiinkut piniqegkamikun Ighneghmikun.
Christ-am aawakun, Kiyaghneghem itemutkaqiinkut seghleghqellemnneng. Seghevutii seghleghqelleput apalluqluku nangllegtalleghllani
aqeghqusiqeghllakanga whangkunnun. Peghqinghustiinkutlu liigikestiinkutlu
uspeqelleghmineng salin aliighsigalkemmineng sivunghani. Taananguuq Kiyaghneghem uspeqegkaa, pikaqaa Christ-akun.
Kiyaghneghem uspeqelleni apeghiighlleqaa pilleghqaghllugwaaghmi. Qamagtengngwaaghluki ulimaani qilagmelnguutlu nunamelnguutlu qerngughlleqii, Christ-amun igleghutesqelluki.
Christ-akun Kiyaghneghem nakmikegkaqiinkut ellminun yuguluta. Ayumirugllak piyukelleghmitun uspeqegkaqaa. Ellngan sangwaa tamaghhaan piyukelleghmitun pistaqaa.
Whangkuta Jews-eni ugpeqani sighimakiyuwhaaqaagukut Christ-akun. Enkaam kiyaghtaallemteggun usuqesleqaghput Kiyaghneq aangelleghllaganun.
Christ-akun elpesillu nagaquqaqaghsi ipapik ungipaq. Pinilghiinguuq Ungipaq ungipaatilghii yugulilleghpesineng. Ugpeqaqngafsigu Christ-a, Kiyaghneghem nalluniiqaqiisi Agleghnalghiigneng Taghneghagneng, akequsaqegkamineng tuunelleqnilukek.
Agleghnalghiim Taghnegham ipapighqestiinkut pagitaghqamnneng kenlanga whangkuta piliitelleghqamnnun. Enkaam usuqelleqaghput Kiyaghneq aangelleghllaganun!
Nagaquumaaqa ugpeqilleghsi Ataneghqun Jesus-kun, piniqelleghsillu tamaghhiitnun Kiyaghneghem yugitnun. Tamaaken apalluqluku,
neqamikaqamsi yughanemni, iyamsiqayagunneghmeng taaqigatamsi Kiyaghneghmun.
Ataghllakaa Atanemta Jesus Christ-am. Ellnganun tungsiitaqamsi peghqinghusqellusi Taghneghagkenkun, liigikataghiisqellusi Kiyaghneghmeng.
Yughaatkaqa nighuk kuukgutesqelluku ilugpesinun, liigikesqelluku sighimalleq Kiyaghneghem elpesinun pikestekaa qayughllak nakmikegkaqiisi. Yughaatkamsillu liigikesqelluki kemnaghllaget quyastelleghllaget Kiyaghneghem akequsaqegkii yugminun.
Yughaghtungallu liigikesqelluku seghleghllaguuq Kiyaghneghem aghtughyaghqaanghilleghllaga qepghalghii whangkunni ugpeqilghiini. Taana aghtughyaghqaanghitelleghllak ataasiiguq Kiyaghneghem unguvaghtisiqegkaa Christ-amun tuqulleghmeng. Taagken qilagmi Kiyaghneghem aqumesimaa aghenqigneghmikun.
Kiyaghneghem qulighpigaaghtestekaqaa Christ-a tamaghhiitneng igleghutisteneng, qelghikayugneng, aghtughyaghqaanghillelegneng, umiilegnengllu. Aatgha ingyaatngaghllagtuq ateghyaggaghneng nunami whani, nunaghraghaghqamillu.
Kiyaghneghem llikaqaa sangwaa qamagtengngwaaghluku Christ-am itegaan asinganun, naasquutistengllaqaqaallu samun tamaghhaanun apalluqluki ugpeqat.
Qamaglluteng ugpeqat yugusiqii Christ-am, enkaam ellnga iighwightuq. Christ-am iighwightaa sangwaa qamaglluku nani alngunak.
Sivunghani taghneghasi tuqungayaghtut qayughllak qaatkumangilkesi Kiyaghneq, seghleghqestenguyaghtusillu.
Tawatesaghtusi kiyaghtengngulusi nunam seghleghmun igleghneghanun. Qaatkengnguyaghaghsillu igleghutistengat tughneghaat qilagamelnguut. Ellnganguuq aangwaalleghpigaq tughneghaq igleghutilghii yugneng qaatkusigalngughneng Kiyaghneghmun.
Qamaglluta kiyaghtekaagukut tamaakustun yugestun. Atuqegkaqaput seghleghqengngalghiit piyukellghi yugusimtallu umyugamtallu. Enkaam qamaglluta allgeqaatemnneng seghleghqestenguluta, aghyuullengnaqnguyaghtukut Kiyaghneghem sakraallghakun.
Iwernga Kiyaghneq nangllegtaghllagtuq, piniqepigtiinkutlu.
Qaywa taghneghaput tuqungayaghngiita apalluqluki seghleghqelleput, Kiyaghneghem unguvaghtiinkut maligulluta Christ-amun. (Yugulikaagusi Kiyaghneghem nangllekellghakun.)
Kiyaghneghem unguvaghtiinkut maligulluta Christ Jesus-mun, whangkunnunllu aqumelgusightestaa qilagmi.
Kiyaghneq tawaten pikaaguq kinguliighaghnun liitesqelluku piniqelleghrukutaaghllani whangkunnun Christ Jesus-kun.
Kiyaghneghem nangllegtallghakun yugulikaagusi ugpeqilleghpesigun. Yugulilleghsi elpesineng pilqenghitaghsi, Kiyaghneghem tunusaqaa elpesinun.
Yugulillghitiisi apalluqluku salleghsi, enkaam qukaayugutkesaghqaqenghitaghsi.
Kiyaghneghem ulimaaqiinkut tawatelluta. Christ Jesus-kun ulimaaqiinkut qepghiisqelluki pinilghiit qepghaqat. Sivunghani taakut pinilghiit qepghaqat yataaghqengngwaaqaqii whangkunnun qepghiisqelluki kiyaghtellemnni.
Neqamikluku Gentile-ngulusi allgeqaagusi. Jews-et atighaqiisi "circumcise-ellghilnguut", ellmeggneng atiqayuguut "circumcise-ekat". (Circumcise-ellghat yugusighhiiniitnituq.)
Neqamikluku tamaani pilleghni nalluksaghaghsi Christ-a kinangutanga. Nunataayaghtusi Israel-eghmiinun enkaam ilatellghisaghtusi Kiyaghneghem akequsaqegkaanun ellngitnun. Nunami whani kiyaghtengnguyaghtusi sighimallngunasillu Kiyaghnengunasillu.
Iwernga maaten pilleghmi Christ Jesus-mun ilasimaasi. Sivunghani awavansaghtusi Kiyaghneghmeng, iwernga maaten pilleghmi tughaaghusimaasi ellnganun Christ-am aawakun.
Christ-a ellnga katam nekeggmelqaghput. Ellnganguuq ataasiightestilghii Jews-enengllu Gentile-enengllu. Naafqegkaqaa minglluta aaftilghii whangkunneng, enkaam anguyakunnanighqegkaqiinkut.
Christ-am tuqulleghmikun atuunanighqegkaqii Jews-et Liilightuusiitlu qelghusiitlu. Tawaten pikaaguq Jews-etlu Gentile-etlu ataasiightesqelluki ellmikun. Enkaam nekeggmellengestekaqii.
Tuqulleghmikun qaquurakun, Christ-am ugumikunnanighqii Jews-etlu Gentile-etlu. Taagken ataasiightestii, ilaliighutestiillu Kiyaghneghmun.
Christ-a tagiluni ungipaqikaaguq nekeggmelleghmeng elpesinun Gentile-enun, awavantengnguyalghiisi Kiyaghneghmun. Ungipaqikaaguqlu nekeggmelleghmeng Jews-enun, qantaghantengngulghiit Kiyaghneghmun.
Enkaam Christ-akun Jews-enillu Gentile-enillu tagiyaqlegughtukut Atamun ataasikun Taghneghakun.
Enkaangam elpesi Gentile-eni nunataananightusi. Itupill nunalgutkaaghtiisi Kiyaghneghem yugita, ilatusillu nengllugutanganun Kiyaghneghem.
Mangteghaatun ayuqusi nekeftekat tunemangllaqiitgun apostle-etlu uuknaliqistetlu. Christ Jesus ellnga katam kangigham uyghakaa.
Qamaglluteng mangtegham nalighneghi nekeghquutngaat qerngaghmeng Christ-akun. Taakut nalighneghet nulayalghiimeng temple-ngughtengnguut Ataneghmun. Taana temple-a agleghnaghtuq.
Ilatngalleghpesigun Christ-amun, maligullusi ilangitnun ugpeqanun nekeftengnguusi mangteghamun Kiyaghneghem kiyaghfiganun Taghneghagmikun.
Tamaaken apalluqluku, whanga, Paul, anusimingllaghvigmetunga qayughllak qepghaaskegka Christ Jesus elpesi apalluqlusi Gentile-eni.
Entaqun nagaquumaaghsi Kiyaghneghem nangllegtalleghmikun qepghaqalitkaqaanga elpesinun.
Kiyaghneghem liitestaa whangamnun qayvightellghilnguq uspeqelleni. Qavnganghhaq latatkaghtekaqaqa taana.
Atightuqufsigu latatkegkaqa liilleqaghsi liigikelqa qayvightellghilnguq uspeqelleq Christ-ameng ayuqelghii.
Sivunghani Kiyaghneghem ungipaatellghitii yuget qayvightellghilngughmeng uspeqelleghmineng. Iwernga ukuni aghneghni Agleghnalghiignekun Taghneghagnekun qayvightaa uspeqelleni agleghnalghiinun apostle-minunllu uuknaliqisteminunllu.
Whatetuq uspeqellgha: Gentile-et ugpeqilleghmegteggun Pinilghiineng Ungipaneng ilasimaat Jews-enun Kiyaghneghem quyastellghanun. Nalighneqaaghsimii ataasim yugusim, enkaam ilatut Kiyaghneghem akequsaanun Christ Jesus-kun.
Kiyaghneghem nangllegtalleghmikun, aghtughyaghqaanghilleghmikunllu tunusalitaanga qepghaghtengulunga ungipaqesqelluki Pinilghiit Ungipat.
Ukalighpigaagunga tamaghhiitneng Kiyaghneghem yuganeng. Tawalliima Kiyaghneghem nangllegtalleghmikun tunusalitaanga whaten: nakmikaanga Gentile-enun ungipaqesqelluki Pinilghiit Ungipat Christ-am aklunginganeng ayuqelghiit. Aklungingi ingyaatngaat yuget liigikellghitneng.
Kiyaghneghem nakmikegkaqaangallu liigikestesqelluki qamaglluki yuget qayvighsimangilngughmeng uspeqelleghmineng. Kiyaghneghem, ulimaghikam sameng tamaghhaaneng, qayvightellghitaa uspeqelleni piinlighyuggaalleghmeng maatemun.
Taagken qilagnilnguut: igleghutilghiitlu, aghtughyaghqaanghillelgetlu, Kiyaghneghem liitesleqii allaaghhiinaghmeng peghqinelleghmineng. Tawaten pillequq yugmikun yughaghvignilngughteggun.
Tamaakunguut Kiyaghneghem uspeqegkii salin nunangllalghilluni. Apeghiighumii Christ Jesus-kun Atanemteggun.
Ugpeqillemteggun Christ-akun aglaghyaghqaaghsimaakut Kiyaghneghmun tetullngunaamtallu alingellngunaamtallu.
Enkaangam iilqayagutegpenaan ugpeqilleghsi apalluqluku ikfiqutkengngukemsi. Ikfiqelleghma quulvaghtesleqiisi.
Enkaam taana apalluqluku segesqughtunga sivungani Atam.
Ellnganguuq atighilghii tamaghhiitneng nengllugutneng qilagmelngughnengllu nunamelngughnengllu.
Yughaghtunga Kiyaghneghmun aklungighllaganeng aghtughyaghqaanghillelitesqellusi iknaqughsiisqeluki ilusi qaamkut Taghneghagkenkun.
Yughaatkamsi Christ-a kiyaghtesqelluku ilugpesini ugpeqilleghpesigun. Yughaatkamsi akulgusqellusillu, tunemalgusqellusillu piniqelleghqun.
Yughaatkamsi, qamagllukillu Kiyaghneghem yugi, liigiksaqlegusqelluku Christ-am piniqellghan, iqetulanga, tagtalanga, uusqaghtulanga, samavneghtulangallu.
Elpesinun liisimakesqesugaqa Christ-am piniqellgha, qaywa piyaqnaghngaan liigikngwaalleghqaa. Taagken piniqellghakun, Kiyaghneghem nangaghneghatun wata lliighllequsi.
Kiyaghneghem aghtughyaghqaanghillghakun qepghalghiikun ilumnni, ellngan piyaqlegwaa qaayghulluku sangwaa alngunak aaptekaghput nalighmeng sumeghtaghaatkegkaghput.
Kiyaghneq usuqellengli ugpeqatgun yughaghvignilngughteggun, Christ Jesus-kunllu. Usuqiteggu quunperugllak kenlengunaan. Amen.
Anusimingllaghaagunga qayughllak qepghaaskegka Ataneq. Kiyaghneghem nakmikegkaqiisi ellminun yugulusi; tamaaken apalluqluku kayemamsi kiyaghtesqellusi Kiyaghneghem kiyaghtesqesullghatun.
Iiwleng qusevegllusi, yakumangilliqegpenasi, nuqenneghtulusi, tugukliitullusi piniqelleghqun.
Kiyaghneghem Taghneghagkenka qerngughutkaqiisi nekeggmelleghqun. Enkaam nanghiiqughllagtek iiwleng kiyaghtek tawaten.
Ataasiiguq yugusiq, ataasiiguklu Taghneghak, katam tawaten ataasimun sighimalleghmun Kiyaghneghem tagsighiisi.
Ataasiiguq Ataneq, ataasiiguq ugpeqilleq, ataasiiguq paaptaayelleq.
Ataasiiguq Kiyaghneq, Atakaat saam tamaghhaan. Ellngan igleghutngwaa sangwaa tamaghhaan, tamaghhaanituq, sametuqlu alngunak.
Christ-am tamaghhaamta tuunegkaqiinkut tunusameng qepghaqani pisqelluku. Tuunegkaqii taakut tunusat tuunyukelleghmitun.
Tamaaken apalluqluku Akuzitni Igaqegkani igaqegkaalghii, "Mayughaqngami uusqalleghmun tugukaqii uglaapiglleghhiit wayaqat, yugetlu tunusaliquqaqii."
Sameng pisiiwa, "Mayuqaaguq"? Whaten pisiiguq, sivukluni ukikaaguq samavek asilighneghanun nunam.
Enkaam ellnga taana ukikaq samavek, ellnganguuq ataasiq taana mayuqaq pamavek ingyaghluki qilaget, imighnaluku sangwaa qamaglluku nayuutngalleghmineng.
Ellnganguuq tunusaliquqaq yugnun: ilangi apostle-nguluki, ilangi uuknaliqistenguluki, ilangi evangelist-nguluki, ilangi yughaghtenguluki, apeghtughistengulukillu.
Taakut tunusalitkaqii apeghtiisqelluki Kiyaghneghem yugi ellngitnun qepghaatesqelluku ellnga. Kiyaghneq tawaten pikaaguq ellngitnun nekeftesqelluku Christ-am yugusii.
Taana qepghaqaq nagneghllequq kenlanga ataasiightellemnnun ugpeqillemteggun, liisimakellemteggunllu Ighnegha Kiyaghneghem. Taagken angtaniitngwaaghluta Christ-atun lliighllequkut.
Enkaam taghnughhaghhaananighllequkut. Tamaaken apalluqluku puughtesnaanghitukut yugnun temngimeng apeghtughillghitgun. Apeghtughillghit anuqestunllu imaghllugestunllu ayuqut nuugtaatalghiit yugneng. Tamaakut peghqinelghiit, iqlengalghiit yuget, iqlengateng ipasugnighsaghaqiit maghyaghquneghlluggnaluki yuget.
Itupill akuzitkelteggu ipapilleq piniqelleghqun, enkaam wata Christ-atun lliighllequkut sallemteggun tamaghhaakun. Christ-a naasquqaat ugpeqat.
Ugpeqani yugusiqiinkut Christ-am. Ellngakun iingunaghmi yugusiq qerngughutkaaguqlu nuverraatkaaguqlu yugusim ivalungakun. Qamaglluteng nalighneghet qepghanneghmeggni qepghalleghqamegestun, taawa yugusiq nagwaaquq, iknaqughsaghaquqlu piniqelleghqun.
Enkaangam Atanghem aatghakun whaten piimsillu kelengasaaghamsillu: kiyaghtegpenasingam Gentile-et kiyaghtaallghistun. Sumeghtaghallghit sasiinghilnguugut,
umyugiitlu liigikingigalnguugut. Ilatnganghitut unguvalleghmun Kiyaghneghem tuunegkaanun, qayughllak nallukngwaaghaat, pineghlluguutlu.
Talwa kaynguyugyaghqaananiimaat; atuqaqiitlu sangwaat alngunak seghleghet yugusimeng piyukegkiit. Nagneghusugaqiit qamaglluki seghleghet nuqetutegpenaki.
Iwernga tamaakut liitellghitasi Christ-am apeghtuusiitneng!
Nagaqupestaaqaqaghsi ellnga, qayughllak maligsaaghtekegkangisi. Enkaam apeghtuqaagusi ipa apeghtuusaaneng Jesus-em.
Whaten apeghtuqaqiisi: seghleghet piyukelleghpesi puughlleqiisillu naafqelleqiisillu. Tamaaken apalluqluku pegteki nangaghnelusillu kiyaghtaalqesaqesillu.
Itupill taghnegham nutaghlliki umyugasi.
Enkaam atuqiteggu nangaghneghraghaghsi qayughllak Kiyaghneghem ulimakaqaa ellmitun ayuqluku: elqughutngapiigluku, agleghnaghlukullu.
Enkaam iqlengiqnanightegngam! Itupill iiwleng apeghteggu ipapilleq ilagpesinun, qayughllak qamaglluta nalighnequghiinkut Christ-am yugusiin.
Sakritek iwernga seghleghqegpenasi. Siqineq tevightestegpenaan paninang sakritngulusi.
Talwa tughneghaq pilleghqalitegpenaan nanghiiqusqellusi seghleghqelleghmun.
Tegleghniighta teglegnanighli. Itupill qepghaghli allgeghusaghqaaluni aklukegkamineng, tuuniyaghqaaghllequqlu aklukilghiinun.
Akuzitkigpenasi seghleghmeng. Itupill aleghqughteki pinitun yuget aklukillghitni. Pinilghiit akuzitet kayemyaghqaqiit, aneghneghqesaghqaqiit nagallghiit.
Qivghustegpenakeklu Agleghnalghiik Taghneghakek Kiyaghneghem. Taghneghagmineng nalluniiqaqiisi ellmi piknalusi. Tawaten pikaaguq elpesinun liisimakesqelluku itemulleqiisi seghleghqelleghpesineng Itemutellghem Aghnegha kaaskan.
Pegteggu ugumikeraaq, sakraa, sakraaghllak, yupighqaghaataq, seghlequuq, qamagllukillu seghleghet.
Yeghlegi nangllegtaghtek, nafughtaghtek ilagpesinun, seghevutullusillu, katam Kiyaghneghem seghevutkaqegkangisi Christ-akun.
Kiyaghneghem elpesi avaqutaqutanganeng piniqepigtekii, ayuqesighaghteggu.
Kiyaghtaallesi aaghqutaqesteki piniqelleghmun, katam Christ-am piniqegkanginkut, tuqumatkegkaqegkanginkutlu. Tuqullgha tepkegtatun tunusatun ayuquq Kiyaghneghmun, aghqutnguuqlu ellnganun.
Elpesi Kiyaghneghem yukegkangisi, enkaam kitumun alngunak allaniightestengunifqaafsi, nalighmeng alngunak sex-kun seghleghqestengunifqaafsi, nalighmeng pakigniightengunifqaafsi. Tamaakut seghleghuut enkaam Kiyaghneghem yugita piyaghqaqenghitiit.
Kayngusaghaategpenasi, temngitwhameng akuzitkegpenasi sex-meng, nalighmeng amyughaaghutkegpenasi sex-meng. Itupill iyamsiqayugviksaghqaqaghsi Kiyaghneq.
Nalluneqnaghhiituq una: Kina alngunak pagisaghqiituq Ataneghpagullghani Christ-amllu Kiyaghneghemllu seghleghqelghii allaniighmeng, alngunak sex-kun seghleghqelleghmeng, nalighmeng pakigniighmeng. (Pakigneghet manigughtenguut kiyaghnengllaqanun.)
Yugnun puughtestegpenasi ungipaaskangisi tamaakut seghleghqellghet seghleghunghinniluki. Iwernga tawatelnguut seghleghqellghet Kiyaghneq sakraasteghllagaqaat qaatkunneghilnguut ellminun.
Tamaaken apalluqluku ilategpenasi tawatelngughnun yugnun.
Yugestun ayuqsaghtusi kiyaghlleghhiit mamlegmi, iwernga maaten kiyaghtengnguusi nighugmi qayughllak Atanghem pikegkangisi. Enkaam kiyaghtek yugestun nighugmelngughestun.
(Qayughllak kiyaghhneghpesini nighugmi pinightestaqiisi, elqughutngastaqiisi, ipangustaqiisi.)
Liinnaqiteggullu sangwaa efqughnalghii Ataneghmun.
Ilatqaghtaghpenasi yugnun satngunghilngughmeng pilghiinun mamlegmi. Itupill liigikesteki tawaten pillghit seghleghuut.
Kayngunapigtut talwa akuzitkesaghqaaluteng tamaakut piiqegkangit aksaqluku.
Iwernga qamagtengngwaaghluteng aliightekumeng nighugmun, taawa nateteghpigaatangi whateghlluwaaq aliighllequt, qayughllak sangwaa qamaglluni nighugem esghaghyaghqaaghtesleqaa.
Tamaaken apalluqluku yuget pikaagut, "Qavalghiimi, taghtughhaaten. Unguvaa tuqulleghmeng enkaam Christ-am kukeglleqaaten."
Enkaam kelengalusi kiyaghtek. Peghqinghunghilngughestun kiyaghtegpenasi; itupill peghqinghestun kiyaghtek.
Pinitun atuqiteggu tamaghhaan pilleghqaghsi qayughllak aghneghni maaten yuget seghletun piiqut.
Tamaaken apalluqluku nallufqaafsi, iwernga liigikiteggu sangwaa Atanghem pisqesullgha elpesinun.
Suumegpenasi wine-meng qayughllak naafqelleqiisi. Iwernga imightek Taghneghagneng,
aleghquutaqlusi akuzitangitneng psalms-et, ilagaatet, taghneghakunllu ilagaatneng. Ilagaghaqitek ilagaatnengllu psalms-enengllu Ataneghmun, usuqillelighlusi ilugpesigun.
Aatghakun Atanemta Jesus Christ-am, iyamsiqayugvikumanginaghteggu Kiyaghneq Atanga saam tamaghhaan.
Malighqutaqngalusi ilagpesinun qayughllak siivakngukesi Christ-a.
Nuliighni, malighqutaqlusi ugigpesinun katam Ataneghmun pilghiistun.
Qayughllak ugi naasquqaa nulighhan katam Christ-a naasquqegkangat ugpeqat. Christ-a Yugulighistekaat ugpeqat; ellngan yugusiqii.
Katam ugpeqat malighqutaqellghistun Christ-amun, tawateghpigaq salleghqun tamaghhaakun nulighhet malighqutaqsaghqaagut ugimeggnun.
Ugini, piniqluki nuliisi katam Christ-am piniqellghatun ugpeqat. Piniqepigtekaqii repall tuqumatkegkaqii.
Ugpeqat agleghnaghsaqaqii aghtughyaghqaanghillghakun akuzitmi, pelungighsaqaqiillu aghvigluki meghqun.
Christ-a tawaten pikaaguq aang'ghunnaluki ugpeqat ellminun katam pinighnalghiitun ugiighnaqelghiitun. Tuqukaaguq ugpeqat tagneqriitesqelluki, ungllevregiitesqelluki nalighmeng sameng alngunak afkuyiitesqelluki. Enkaam nuliighqaa agleghnaghllequq, avutngillequqlu.
Ugim piniqsaghqaqaa nuliini piniqelleghmitun yugusini. Ugi piniqilghii nuliighmineng ellmineng piniqnguuq.
Kitum alngunak ugumikigataa ellmi katam yugusini. Yeghlegi, neghestaqaallu aflengakaqaallu, katam tawaten Christ-am piiqellghatun ugpeqanun,
qayughllak nalighnequghiinkut ellngan yugusiin.
Akuzitni Igaqegkani whaten igaqngaaq, "Tamaaken apalluqluku yugem unilleqaak atanillu naanillu ilannaluni nuliighminun. Enkaam nulighqullghiik ataasiighllequk."
Taam Akuzitem Igaqegkam qayvightaa megnunapiglleghhii ipapilleq: Christ-allu ugpeqatlu ataasiigut.
Iwernga taana elpesinunllu ayuquq: tamaghhaghmi ugim piniqepestaaghyaghqaqaa nuliini ellmineng katam piniqelghiistun. Tamaghhaghmillu nulighhem siivaksaghqaqaa ugini.
Taghnughhaghni, qaatkullusi angayuqaghpesinun Atanghem pisqesullghatun elpesinun. Tawaten elqughutngaaq.
Akuzitni Igaqegkani whaten Kiyaghneq qelghikaaguq, "Quulvaghluku atanllu naanllu." Taana qelghusaq sivuliiguq akequsalek.
Whaten Kiyaghneq pikaaguq, "Kiyaghtaallghen itagnaghllequq, taaklukullu kiyaghllequten nunami."
Angayuqani, sakritestegpenaki taghnughhasi. Yeghlegi anglisteki peghqigsaghlukillu apeghtughaghlukillu Atanghem pisqellghatun.
Qepghaghtelaaghni, alingellelighlusillu ungelegllelighlusillu qaatkiteki piliitistesi nunami whani. Ipapighqellusi qepghaataqiteki, katam Christ-a qepghaatelleghpesistun.
Piliitistesi qaatkiteki qaywa esghapanghiteghngiisi. Qepghaghtek efqughhnaluki piliitistesi katam efqughtelleghpesistun Ataneq. Ilugpesineng atuqiteggu Kiyaghneghem piyukellgha Christ-amun qepghaghtelaaqelghiistun.
Enkaam qepghaghtek sagiqlusi Ataneghmun pilghiistun, nakaan yugnun.
Neqamikluku Atanghem akileghtughyaghqaqii yuget qamaglluki, pinitun pillghitnun. Ataneq tawaten pillequq qepghaghtelaaghnunllu qepghaghtelaaghunghilngughnunllu.
Piliitisteni, pinitun piteki qepghaghtelaasi katam ungipaatellemtun ellngit pinitun pisqellusi. Alingsequgpenaki. Neqamikluku elpesillu qepghaghtelaasillu ataasimeng Atanelguusi qilagmelngughmeng. Ellngan nanqigsaghqaqii yuget qamaglluki taniillngunaki.
Kinguliq apeghyaghqaqa unanguuq, iknaqellengitek Ataneghmeng, aghtughyaghqaanghilleghllaganengllu.
Aatekek iingunaagkenka akulghaaghek Kiyaghneghem yataaghqegkakek elpesinun. Taagken tengvimun nekevghasaghqaaghlleqasi Tughneghaam puughtillghi.
Neqamikluku, pilluwaangunghitaput yuget. Itupill pilluwaangwaaput igleghutilghiit, aghtughyaghqaanghillelget, igleghutilghiit nunam mamleganeng, seghleghetlu tughneghaat qilaganilnguut.
Tamaaken apalluqluku aatekek iingunaagkenka akulghaaghqek Kiyaghneghem yataaghqegkakek elpesinun! Enkaam seghleliighem aghneghani pilluwaghyaqlegulleqasi anguyagem sughugallghi. Taagken pilluwaneghmeng apeghiiqufsi, elpesi paninang nekevghangullequsi.
Enkaam nekevghamanginaghtek. Ipapilleq tafsiiteggu, elqughutngalleqlu sakimagiitiiteggu.
Pinilghiit Ungipat nekeggmelleghmeng ayuqelghiit, kamiiteki.
Tamaakut saaghwitgun, atuqiteggu ugpeqilleq amiigighaghtaasiiluku qaamsaghqaaluki kumangalghiit aaygungi Tughnegham.
Aateggu yugulilleq naasqughiitaaluku, Taghneghamllu savigpaga, Kiyaghneghem akuzitkaa.
Iiwleng yughaghtek Taghnegham maghyaghquutellghakun. Atuqluki allaaghhiinaat yughallghet, aapniighteklu Kiyaghneghmun. Tamaaken apalluqluku kelengalusi, iilqayugpenasi. Iiwleng yughaatkelluki qamaglluki Kiyaghneghem yugi.
Whangallu yughaatkitengnga Kiyaghneghmun akuzitelitesqellunga. Taagken tetugpenanga apeghlleqaqa sangwaa Kiyaghneghem salin liigikestellghilkanga Pinilghiineng Ungipaneng ayuqelghii.
Kiyaghneghem nakmikegkaqaanga akuzistengulunga ellminun. Enkaam tamaaken apalluqluku anusimingllaghaagunga qiipraghusighlunga. Yughaghtek ungipaqinalunga tetugpenanga katam Kiyaghneghem piyukellghatun.
Liisimakesugamsi natetulemnengllu saaqutemnengllu. Tamaaken apalluqluku kayagsimaaqa Tychicus elpesinun. Piniqegkaghput ugpeqaalgutfut, ataasiighmelnguuguqlu qepghaghtenga Atanghem. Kaaskumi ungipaalleqiisi sameng tamaghhaaneng whangamneng, kayemelleqiisillu.
Kiyaghneghmeng Atameng, Ataneghmengllu Jesus Christ-ameng elpesinun pinguuk nekeggmelleqlu, piniqelleqlu ugpeqillelek.
Nangllegtalleq tamaghhaghpesinun pinguuq piniqilghiini Atanemnneng Jesus Christ-ameng piniqellelighluku naangyaghqaanghilngughmeng.
Ukut latat Paul-mengllu Timothy-mengllu pinguut, qepghaghtekiinkung Christ Jesus-em. Lataaqamsi qamagllusi Kiyaghneghem yugitni, yughaghvigem igleghutistengitni, deacon-enillu Philippi-melngughni, ugpeqilghiit Christ Jesus-kun.
Kiyaghneghem Atamta, Atanemtallu Jesus Christ-am nanglleklisillu nekeggmellelguslisillu.
Iyamsiqayugvikaqaqa Kiyaghneqa elpesineng sumeghtaghaatkennemsi.
Yughaatkennemsi quyapigtaqunga,
qayughllak neqamikaqa ungipaqilgusiqaqaghpesinga Pinilghiineng Ungipaneng. Kayusiqaqaghpesinga ugpeqiyuggaalleghpesineng Pinilghiineng Ungipaneng whavemun kenlanga.
Liisimakngwaaghaqa Kiyaghneq piinlighikaq pinilghiimeng qepghaqameng ilugpesini, ellngan apeghiighlleqaa Christ Jesus uteghniqan.
Itagnapigtuq whangamni sumeghtaghaatkennemsi tawaten qayughllak ilumnitaqusi. Ungipaqingulungallu ipapighqingulungallu Pinilghiit Ungipat ipanguniluki, maatenllu anusimingllaghvigmellunga, qamagllusi allgeghtengngwaaghsi Kiyaghneghem nangllegtallgha whangamnun maligullusi.
Kiyaghneq liisimakistekaqa esghaghyupigtaqamsi, qayughllak qamagllusi piniqamsi Christ Jesus-em piniqellghatun elpesi.
Yughaatkaqamsi piniqighllagesqellusi, liisimallengataghiisqellusi, liigikellengataghiisqellusillu.
Tawaten lliiqufsi kiyaghtelleghpesini sangwaa pinilleghpigaq nakmikumanginaghyagulleqaghsi. Taagken Christ-a taginqigtekan pelungillequsillu anaggutellghillequsillu.
Enkaam unguvallesi imighllequt ipapestaaq piniipiglleghhiimeng Jesus Christ-anginaghhaam piitestekaaneng. Taagken yuget quulvaghlleqaatlu, usuqelleqaatlu Kiyaghneq.
Ugpeqaalgutemni, elpesinun liisimakesugaqa anusimingllaghvigmetelleghma ipapestaaq uglalghii yuuk nagatestaa Pinilghiineng Ungipaneng.
Tamaaken apalluqluku qamaglluteng umiilgem mangteghaan kelengakistengita liitaat anusimingllaghaagunga qayughllak qepghaghtekegkanganga Christ-am.
Anusimingllaghvigmetelleghma allulluteng ugpeqalghutet ugpeqiighataghaghtestii Ataneghqun. Enkaam wata tetugnanighataghaghtut ungipaqneghmegteggu Christ-a.
Ipanguuq ilangi ungipaqinguut Christ-ameng qayughllak aqinakngukangatngallu aaghtiiraaghukangatngallu. Iwernga ilangi ungipaqinguut Christ-ameng elqughulluteng.
Ungipaqinguut qayughllak piniqegkangatnga. Liisimakegkangat Kiyaghneghem tagistekaqaanga whavek nekevghatesqelluki Pinilghiit Ungipat anguyamnneng.
Iwernga ilangit ungipaqinguut Christ-ameng ellnginaayugtem, ipapighqegpenateng. Sumeghmeggni tawaten pilleghmegteggun seghleliighqataghaghnilunga piitnga anusimingllaghvigmesimalunga.
Itagnaghtuq, ungipaqillghat elqughutngayaghngaan nalighmeng sameng allaneng apallulguyaghngaan, ungipaqillghita quyastaqaanga, qayughllak ungipaqinguut Christ-ameng uglapiglleghiinun.
Aa-a quyangallequnga, qayughllak liisimakaqa aanyaghqaagunga anusimingllaghvigmeng yughaatkelleghpesigun, kayusillghakunllu Jesus Christ-am Taghneghaan.
Piyukelleghllakallu, sighimakelleghllakallu esgha taana, kayngusaghaatefqaama pinalunga Christ-amun. Itupill kiyaghsugaqunga ilutulunga wataqaaghaq maaten anusimingllaghvigmetellemni. Enkaam Christ-a quulvallengellequq unguvaghngaaghma, nalighmeng tuquyaghngaaghma.
Whangamni unguvalleq Christ-anguuq, enkaam tuqulleq allgeghutaghallghuuq.
Iwernga unguvanaqngukuma qepghaghataghaghllequnga Christ-amun. Nalikek nakmikelleghqaqa nallukaqa, unguvalleq nalighmeng tuqulleq.
Kukriqnguunga naligkeneng nakmiilleghqamneng. Aghulaqsupigtaqsaghtunga Christ-amennalunga, qayughllak pinighataghaghyaghqaaguq taana.
Iwernga megnunaghataghaghtuq elpesi apalluqlusi unguvanguunga.
Ipapighqutkumaaqa taana, liisimakaqa wiin unguvanaqnguunga. Elpesininnaqnguunga kayusiinnalusi nagusqellusi, quyamallengesqellusi ugpelleghpesigun.
Elpesinun pikuma, usuqataghaghlleqaghsi Christ Jesus whanga apalluqlunga.
Sayaghngaatnga nagneghuteki kiyaghtaallesi Christ-am apeghtullghatun Pinilghiitgun Ungipatgun. Enkaam esghaghyaghtuqumsi, nalighmeng aviiteghngaaghma nagaququmsi, liigikelleqaqa ataasistun pilleghsi. Liigikelleqaqallu qerngaghpesi nekevghannaqutkellesi Pinilghiit Ungipat anguyagpesineng.
Alikegpenaki anguyasi, quunpeng ilutullusi. Enkaam tawaten pilleghpesi ipapighqelleqaat ellngit kayaalqiinaanghitut. Elpesi kayaalqiillequsi qayughllak Kiyaghneghuuq kayaalqiistilghii elpesineng.
Elpesinun qepghaasaqlegughtestekaqaa Christ-a, ugpeqnginaghpenaan, ikfiqelgusiqesillu.
Pilluwalgusightengnga. Sivunghani esghapakaqaghpesinga piyaqliilghiinga, nagaquqaqasillu piyaqliillghenka maaten. Elpesillu tamaakut ataasit piyaqliighutkennaqngwaasi.
Kiyaghtaalleghpesi Christ-akun iknaqughtisii? Piniqellghan ilutughtisii? Quyaaqetsii ataasistun lliilghiisi ugpeqaalgutkullghiini Agleghnalghiignekun Taghneghagnekun? Pinitun piiqestekii, nangllekaqestekii ilasi?
Tawatetngukufsi, quyamasteghllagtengnga piniqutelleghpesigun, ataasistun sumeghtaghalleghpesigun, ataasistun pilleghpesigun.
Ellnginaayugneghugpenasi, aangaayugneghugpenasi. Yeghlegi qusevgutullusi, ilagpesineng pinighataghaghnilusi sumeghtaghaghpenasi.
Suumqegpenaki piyukellghiinasi, yeghlegi piyukellesi pakikaghluki kayusiitaqluki ilasi.
Sumeghnesi Christ Jesus-em sumeghneghatun ayuqlit.
Jesus Kiyaghneghtun ayuqsaghngaaghmi sumeghtaghaamangituq Kiyaghneq ingluksaghqaaluku.
Yeghlegi Kiyaghneghulleni pakigluku, qepghaghtestun lliiqaaguq. Yugestun lliiqaaguq, allgeqaaguqlu yugestun.
Yugughsami qusevegtekaaguq enkaam qaatkutkaaguq tuqulleghmun, talwa tuqukaaguq qaquurakun.
Tamaaken apalluqluku Kiyaghneghem nekegtekaqaa Jesus aangelleghpigaaluku, atiqaqaallu Ataneghmeng aangelleghpigaghmeng ateghyaggaghneng.
Enkaangam qamagtengngwaaghluni qilagmelnguum, nunamelnguum, nunam asinganilnguum quulvaghlleqaat Jesus qungughquutelleghmegteggunllu apelleghmegteggunllu, "Jesus Christ-a Atanghuuq." Tawaten pilleghmegteggun quulvaghlleqaat Kiyaghneq Ata.
Enkaangam piniqegkamni, elpesinillunga qaatkumanginaqaqaghpesinga, maaten aviillemni qaatkataghaghtengnga. Iighwightesqelluku yugulilleghsi qepghaamanginaghtek alingellelighlusillu ungelegtellelighlusillu;
qayughllak Kiyaghneq quunpeng qepghaaguq elpesini atuqsagutesqelluku piyukelleni, qaatkusagutesqellusillu piyukelleghminun.
Sangwaa tamaghhaan piiqiteggu akuzilgafqaafsi, nalighmeng aaghtiiraaghutefqaafsi.
Enkaam avutngillequsillu pelungillequsillu. Kiyaghneghem avaqutii avutngisaghqaagut kiyaghtengnguluteng akulngitni puughtinghetlu seghleghqestetlu. Kuukgutepestaaghyaghqaagusi ighaleqetaaghestun nunami,
ungipaqingulusi ellngitnun Christ-ameng unguvallengestikayugmeng. Enkaam taginqigtekan quyasleqaghpesinga elngaatall, qayughllak kiyaghtaalleghpesi kelgusaghqaqaa qepghalqa temngingunghilnguq.
Ugpeqilleghsillu qepghalleghsillu Kiyaghneghmun aghqutestun ayuqut. Tuquskangatnga whani anusimingllaghvigmi quyallequnga, qayughllak tuqulqa aghqutestun ayuqsaghqaaguq tuunelghii elpesi aghqutegpesinun iighwiisiiluni. Taam qamaglluta quyasleqiinkut.
Tawateghpigaq elpesillu quyayaghqaagusi, quyalgusighllagyaghqaqaghpesinga.
Atanghem piyukelqegkagu, Timothy kayagsaghtungestaghaqa elpesinun. Enkaam quyallequnga ungipangegkuma elpesineng.
Timothy-nginaghhaam sumeghtaghaatkaqiisi sumeghtaghaatkellemtun.
Tamaakut ilangi kiyang ellmeggneng katam sumeghtaghaatkaqut Jesus Christ-am qepghaqaa avelghaghluku.
Iwernga Timothy liisimakngwaaghaghsi natetulanga. Ighneghestun kayuusiitkaqaanga ungipaqingulunga Pinilghiineng Ungipaneng.
Liigikaghesnaqumkun aanesaghqaatka anusimingllaghvigmeng kayaglleqaqa elpesinun.
Neghyukaqa Ataneq whangallu elpesinun piyaghtungestaghtunga.
Sumeghtaghaatkaqaqa ugpeqaalgutfut Epaphroditus elpesinun uteghnightesnaluku. Kayutkaghqaghyugumalunga tagistekaqegkesi kayusiitesqellunga. Qerngaamtung qepghaqaagukungllu ungipaqikaagukungllu Pinilghiineng Ungipaneng. Nekevghatkaqapungllu Pinilghiit Ungipat kipullginaalghiineng.
Aglaghtesnaqaqa elpesinun qayughllak aghyuqnguuq. Peng'gaqiisi qayughllak nagaquqaqegkesi qinuyullghaneng.
Ipanguuq qinuyugllakaaguq repall tuquvziqaaguq. Iwernga Kiyaghneghem nangllegyagutkaqaa, whangallu nangllegyagutkaqaanga. Tuqumayaqan wataqaaghaq qivghullengataghaghnayaghtunga.
Tamaaken apalluqluku wataqaaghaq aglaghtesugaqa elpesinun. Kaaskan esghaqufsigu quyallequsi, enkaangam itagnaghillequnga whangallu.
Epaphroditus tuquyaghngaaghmi qepghaqaaguq Christ-amun, aaqun tuquvziqaaguq. Kayusiitkaqaanga qayughllak elpesi kayusiitepagningitkaqaghpesinga, aviilnguusi. Quyakusiqluku upughannakesi qayughllak anglegutkaghsi Ataneghqun. Enkaam quulvaghluki qamaglluki yuget Epaphroditus-etun ayuqelghiit.
Ugpeqaalgutemni, naangniitkun ungipaasuwamsi, "Quyamaaqitek Ataneghqun!" Qinuyagusigatunga ungipaanneqiggnemsi latatgun igaqegkamneng sivunghani, enkaam ilallequq paqniitelleghpesinun.
Kelengalusi seghletun pikayugneng, tamaakuneng qikmineng, yuguut sagiqutilghiit kepfikesqelluki yugusit.
Whangkutanguukut ugpeqani circumcise-epiiwaaqani qayughllak manigughaqaghput Kiyaghneq Taghneghagkenkun, usuqaqaghputlu Christ Jesus. Neghyungigatukutlu Kiyaghneghmun piliitesqelluta whangkuta katam sallemteggun.
Kina alngunak Kiyaghneghem piliisaghqaqsaqagu ellngan katam sallghakun, whanga piyaghqaayaghtunga. Yuget tawaten piyaghqaayaqata whanga wataqaaghaq pinayaghtunga ukut apalluqluki:
Circumcise-ekaqaatnga pingayuneng inglulek aghneq atughyamkun kingunganeng allgelleghma. Israel-eghmiineng pinguunga, ramkenganeng Benjamin-em. Hebrew-piiguunga, angayuqagkallu Hebrew-nguuk. Malighqutaqngaghllagtunga Jewish-et Liilightuusiitnun, tamaaken apalluqluku Pharisee-ngughtunga.
Sagiqepigllunga amyuqetaatkegkaqanka ugpeqat. Qaatkengngwaaqaqanka Jews-et Liilightuusiit repall anaggutelleghmun avutngitkaagunga.
Iwernga tamaakut allgeghtekaqnikaqsaqenka iflamaanka apalluqluku Christ-a.
Ipa sangwaat qamaglluki iflamaanka apalluqluku megnunaghtulnga liitngwaallemneng Christ Jesus, Atanqa. Ellnga apalluqluku sangwaat qamaglluki egsimaanka. Esghaghanka mallastun ayuqluki allgeghteqeghnaluku Christ-a,
ilatngwaaghtungallu ellnganun. Ugpeqnaniimaaqa whangamneng pinighnaqelleq qaatkutellemkun Kiyaghneghem Liilightuusaanun. Yeghlegi liisimakaqa Kiyaghneghem pinightestaqaanga qayughllak ugpeqegkegka Christ-a. Una pinilleq Kiyaghneghmeng ayuquq, yuget allgeghtaqaat ugpeqilleghmegteggun Christ-ameng.
Piyukelleghllakaqa, liinnaluku Christ-a, nanghiighnalukullu aghtughyaghqaanghillgha unguvaghtellghan; ilannalungallu ikfiqellghanun, ellngatunllu lliighyaghqaalunga tuqullghani.
Tawaten pikuma, Kiyaghneq sighimakaqa whangallu unguvaghtesqellunga tuqulleghmeng.
Whaten pingunghitunga, "Christ-atun lliighumaanga nalighmeng Christ-atun kiyaghtaqunga quunpeng." Iwernga pinaqellghaqa qamaglluku atuqngwaaqa Christ-am piyukellghatun lliighnalunga atuqnalukullu pisqesullgha whangamnun.
Ugpeqaalgutemni, sumeghtaghiigatunga kayaalqelghagtuumaniluku. Iwernga ataasiq piiqaqa, puyguluku sangwaa tunutemnilnguq sivutmiighnaqutkaqunga kaannaluku sangwaa sivumnilnguq.
Enkaam taklaghruketun kilgaaqunguunga kayaalqiisiqnaluku akileghtuusaq, Kiyaghneghem tuqluutkaanun pamavek Christ Jesus-kun.
Tawaten sumeghtaghanghilkufsi, Kiyaghneghem liigikesnaaghii sumeghtaghallesi anaggutngalghiit.
Una megnunapigtuq, nagneghutelteki kiyaghtaalleput maliglluku ipapighqelleq liitkaghput.
Ugpeqaalgutemni, usputaqlunga maligtengnga. Esghapagluki ilangillu kiyaghlleghhiit whangamtun.
Sivunghani uglaghngaan ungipaataataqaqamsi, maaten ungipaannaqlaataghamsi qunituumaghma. Uglaapigtut kiyaghlleghhiit anguyaguluteng Christ-am tuqullghaneng qaquurakun.
Suumqaqiit yugusimeng piyukellghit kiyang, Kiyaghneq avelghaghluku. Kaynguyugusighqaqsaqeteng aangaayugusiqaqiit. Sumeghtaghaatkaqaat nunamelngughhiinaq kiyaghtaalleghteng enkaam naafqellengyaghqaagut hell-mi.
Iwernga ugpeqani whangkuta qilagmiinguukut. Enkaam utaqangwaaghput yugulighista, Ataneq Jesus Christ-a, ukigyaghqaq whangkunnun qilagmeng pamaken.
Tagikumi allangughsaghqaqii kayaalnguut, tuqumun ayuqelghiit yugusiput. Unguvaghtekatun yugusimitun lliighsaghqaqii aghtughyaghqaanghilleghmikun. Taaggun ataasikun aghtughyaghqaanghilleghqun igleghusaghqaaghlleqaa sangwaa qamagtengngwaaghluku.
Enkaangam piniqegkamni ugpeqaalgutemni, esghaghyupigtamsi, quyamasiqamsi, akileghtuusaqamsillu qepghallemnun. Tawaten aghuliitekestaghtek Ataneghqun.
Euodia, Syntyche, qevuullunga qeleghnaqamtek, taaqitek aghivanneghmeng. Ataasistun lliightek, qayughllak ugpeqaalgutkututek Ataneghqun.
Qepghalgutemni Syzygus, elpeklu kayuusiitaghtikek aghnak taakuk taaqesqellukek aghivanneghmeng. Elkegkenka qevuullutek qepghalgusiqaqiinkut Clement-lu ilangillu qepghalgutenka, qamaglluta ungipaqinguluta Pinilghiineng Ungipaneng yulghuteghllagnun. Qepghalgutma qamaglluteng aatghit igaqngaat Igaakun Unguvallghem. Tawantut igani aatghit qamaglluteng kenlengilngughmeng unguvallengegkat.
Iiwleng quyamaaqitek Ataneghqun. Pinaqlaataghamsi, Quyamaaqitek!
Nuqenneghtulleghsi yugem qamaglluni liilligu. Ataneq tagiyaghtungestaghtuq.
Sumeghyalitkegpenaan sangwaa alngunak. Yeghlegi, sameng aklukufsi yughaneghpesini tungsighaqitek Kiyaghneghmun tuunesqellusi. Iiwleng tungsighaqitek igamsiqayullelighlusi.
Enkaam Kiyaghneghem ilusillu umyugasillu nekeggmetesnaaghii Christ Jesus-kun. Kiyaghneghem nekeggmellgha aangeghllagtuq, kitum alngunak liigikngwaaghnaanghitaa.
Enkaangam ugpeqaalgutemni, naangniitangakun latama ungipaasuwamsi sumeghtaghaatkumanginiisqelluki pinilghiitlu usuqsaghqatlu whatelnguut: tamaakut ipapiget, quulvaghyaghqat, elqughutngalghiit, pelungilnguut, piniqsaghqat, tamaakutlu pinitun akuzitkesaghqat.
Sangwaa qamaglluku nagneghuteggu liitkaghsi whangamneng apeghtughillemkunllu kiyaghtaallemkunllu. Enkaam Kiyaghneq nekeggmellelitikayuk elpesinillequq.
Elngaatall quyapigtunga Ataneghqun qayughllak qavngarugllaggaaneng whaa allameng kayusiillaataqefsinga! Liisimakaqa kayusiisukaqaghpesinga, iwernga pipagningitkaagusi.
Aklungunilunga pingunghitunga qayughllak natesaghngaaghma itagnaghaqunga.
Ilangani nuughngaghma kiyaghtaqunga, ilangani siiptiilunga kiyaghtaqunga. Itagnaghyagusimaanga nani alngunak satulemtun kiyaghhnemni. Itagnaghaqunga kepsughngaghma kiyaghhnemni, iyataghngaaghmallu kiyaghhnemni, talwa aklumaghngaaghmallu, aklunghiteghngaaghmallu.
Sangwaa alngunak piyaghqaqaqa Christ-akun iknaqughsaghtemkun.
Paninang elpesi pinitungwaaq kayusiitaqaghpesinga seghleliinemni.
Elpesi Philippi-yeghmiini, liisimakngwaaghaghsi aghulaqaqngama Macedonia-meng, ungipaqiyuwhaaghaqngama Pinilghiineng Ungipaneng, ellnginaagusi ugpeqani kayusighikat whangameng. Ellnginaagusi ilatngalghiit allgeghutellemnunllu ifliillemnunllu.
Ataasighhaagpenaan aklupignemni manimeng Thessalonica-mellunga, tuyughaqaghpesinga.
Iwernga liigikesugamsi tunusasi manit megnunalleghpigaanghitut whangamni. Megnunalleghpigaqta esgha una: akileghtuusaghqaq allgeghsaghqaghsi Kiyaghneghmeng pinitun pillesi apalluqluki.
Whaa maaten naamaanga, aa-a, talwa siiptiilunga ayuqunga. Tuyuusasi Epaphroditus-kun qamaglluteng kaasimaat, enkaam whaa aklungigatunga. Tunusasi whangamnun aghqutkegkastun ayuqut Kiyaghneghmi efqughtinapiglleghhiit.
Enkaangam Kiyaghneghma yataaghqunnaaghiisi sameng tamaghhaaneng aklukegkaghpesineng aklungitelleghllagmikun Christ Jesus-kun.
Kiyaghnemnnun, Atamun usuqilta, quunperugllak kenlengunaan. Amen.
Ungipaataghnakesi qamaglluki ugpeqat Christ Jesus-kun suumqaqankanguq. Ugpeqaalgutet whangamnilnguut suumqaqiisinguq.
Qamaglluteng Kiyaghneghem yugan suumqaqiisinguq, kiyang taakut Caesar-em mangteghaghmiingita.
Nangllegtallgha Jesus Christ-am taghneghaghpesinilli.
Ukut latat Paul-meng pinguut. Kiyaghneghem piyukellghakun apostle-ngughtekaagunga Christ Jesus-mun. Timothy-mengllu pinguut ugpeqaalgutemnneng.
Kiyaghneghem yugitnun pinguut Colossae-melngughnun, ataasiighmelnguut ugpeqaalgutet Christ-akun. Kiyaghneghem Atamta, nanglleklisillu nekeggmellelisillillu.
Iiwleng iyamsiqayugvikaqaghput Kiyaghneq, Atanga Atanemta Jesus Christ-am, yughaatkennemsi.
Tawaten piiqukut qayughllak nagaquumaaghput ugpeqilleghsi Christ Jesus-meng, piniqilleghsillu tamaghhiitnun Kiyaghneghem yugitnun.
Pinilghiit Ungipat ungipapiguut. Nagaqughyuwhaaghaqngafsiki, liitkaagusi sighimalleghmeng Kiyaghneghem tuunegkaaneng elpesinun. Enkaam sighmalleghpesi ugpeqillelgustaqiisillu piniqillelgustaqiisillu. Qilagmi Kiyaghneghem kagpagumaa elpesinun sangwaa sighimakegkaghsi.
Pinilghiit Ungipat quyastimanginaagut yugnun. Enkaam Pinilghiit Ungipat mingitnguut iingunaghhaanun nunam, katam tawaten quyastillghistun elpesinun nagaqughyuwhaaghaqngafsigu Kiyaghneghem nangllegtallgha. Taagken kenlanga liitaghsi Kiyaghneghem nangllegtallgha.
Liitkaqaghsi Kiyaghneghem nanglleghtallgha Epaphras-meng, piniqegkamnneng qepghalgutemnneng. Ataasiighmelluni qepghaaguq Christ-amun, qepghaqaqaa whangkuta qepghaghyukaqsaqefut.
Ellngan ungipaasimiinkut piniqilleghmeng Agleghnalghiim Taghnegham tuunegkaaneng elpesinun.
Aghneghmeng taagken nagaquutemnneng tamaakut, yughaatkennaniigatamsi. Tungsiitngwaamsi Kiyaghneghmun liisimakesqelluku qamaglluku ellngan piyukellgha. Yughaatkaqamsillu peghqinghusqellusi, liigikesqellukillu sangwaat Agleghnalghiim Taghnegham apeghtuutkii.
Taagken kiyaghsaghqaaghllequsi Atanghem piyukellghatun, iiwleng atuqaqelleqaghsi sangwaa efqughnalghii ellngani. Tawaten kiyaghtelleghpesini allaaghhiinaq pinilghii qepghaghlleqaghsi enkaam wata liilleqaghsi Kiyaghneq.
Yughaatkaqamsi Kiyaghneghmun iknaqughsiisqellusi ilugpesigun aghtughyaghqaanghilleghllagmikun. Tawaten piiquq nuqenneghtughteghllagesqellusi nekeggmellelighlusi samun tamaghhaanun.
Enkaam quyamallelighllaglusi iyamsiqayugvikelleqaghsi Ata. Ellngangulghii elpesinun nengilgutestikaq sameng tamaghhaaneng akequsaqegkamineng tuunelleqniluki yuni kiyaghlleghhiit nighugmi.
Ellngan yugulikaqiinkut aghtughyaghqaanghillghaneng mamlegem enkaam tagitkaqiinkut Ataneghpagullghanun piniqegkami Ighneghmi.
Ellngan tukfiqaqiinkut, seghevutkaqiillu seghleghqelleput.
Christ-a tawatetngwaaghtuq aliinneghilngughtun Kiyaghneghtun. Kiyaghtenguuq sivungani sangwaa alngunak ulimallghilluku, enkaam qulighpigaaguq ulimaaghyaggaghneng.
Ellngakun Kiyaghneghem ulimakaqii sangwaat qamaglluki qilagmelnguutlu nunamelnguutlu. Ulimakaqii esghaqayuput, esghiigalkeputlu tamaakutlu umiilget, atanghet, igleghutistet, pilleghqalgetlu. Kiyaghneghem ulimakaqii sangwaat qamaglluki Christ-akun, Christ-amunllu.
Christ-a tawantekaaguq sivungitni sangwaat alngunak, aghtughyaghqaanghillghakunllu sangwaat qamaglluki ellngan nekaghqaghlluwaaghitnitestaqii.
Ellnga naasquutinguuq ugpeqanun yughaghvigmelngughnun, ellngan yugusiqii. Ellngan yugusiq unguvangustengngwaa. Ellnganguuq unguvaghyuwhaaqaq tuqulleghmeng, enkaam qulighpigaaguq samun tamaghhaanun.
Kiyaghneghem piyukelqaa qamagtengngwaaghluni ellmi katam kiyaghhnaluni Ighneghmi ilungani.
Kiyaghneghem Ighneghmikun veghutestekaqii ellminun sangwaat qamaglluki nunamillu qilagmillu. Enkaam aawakun Ighneghmi tuqaaqngan qaquurami ilaliighutestekaqii ellminun.
Ataasimeng pelleghngayaghtusi Kiyaghneghmeng. Enkaam anguyaksaghiisi sumeghtaghalleghpesigun, seghletunllu pilleghpesigun.
Iwernga Kiyaghneghem ilaliighunneqigtestiisi ellminun Ighneghmi yugusiin tuqullghakun. Tawaten pikaaguq taginnalusi nayuutngalleghminun agleghnaghlusi, pelungillusi, avutngillusillu.
Kiyaghneq tawaten pillequq nagnequfsi ugpeqluki Pinilghiit Ungipat aygughikellngunaki. Iqitegpenasi sighmalleghmeng allgeghtekaghpesineng nagaqughaqngafsiki Pinilghiit Ungipat. Taakut Pinilghiit Ungipat ungipaqnguut tamaghhaani nunam. Kiyaghneghem nakmikegkaqaanga, whanga Paul, qepghaghtengulunga ellminun ungipaqesqelluki Pinilghiit Ungipat.
Ikfiqelleghma yugusimkun elpesi apalluqlusi quyasteghllagaanga. Tawaten kayusighinguunga apeghiighnaluki Christ-am ikfiqellghi yugusiminun. Ellngan yugusii ugpeqaagut yughaghvigmelnguut.
Kiyaghneghem qepghaghtengllaqaqaanga ugpeqanun. Tagivaqaqaa una qepghaqaq kayusiitesqellusi, elpesinun liigikngwaaghesqelluki Kiyaghneghem akuzitangi.
Sivunghani Kiyaghneghem qayvighsimangitaa una ipapilleq tamaghhaanun yugnun, iwernga maaten qayvightengngwaa ellmi yugminun.
Kiyaghneghuuq nakmiilghii yugminun liisimakesqelluku sangwaa qayvightellghilkenni sivunghani. Nakmikegkaqaa liisimakesqelluku aangelleghllaga uum ipapillghem akulngitni Gentile-et. Ipapilleq qayvightekaa unanguuq: Christ-a kiyaghtengnguuq ilugpesini. Christ-anguuq sighimavut kiyaghtesqelluta Kiyaghneghmi ellngan nighughqellghani.
Enkaam ungipaqngwaaghput Christ-a tamaghhaanun. Qamaglluku peghqinelleghqun, kelengasaaghaqaputlu apeghtughaqaputlu qamaglluki yuget. Tawaten piiqukut taginnaluki ataasikaghtiita yuget Kiyaghneghem nayuutngallghanun angtaniitkaaluki Christ-akun.
Taana pinaluku taakunginaghhaagneng ughleghiightunga atuqluku Christ-am aghtughyaghqaanghillgha qepghalghii iknaqepiglluni ilumnni.
Ungipaataghllamsi taakunginaghhaagneng qepghaatillemneng elpesinun, ugpeqanunllu Laodicea-melngughnun, tamaghhaanunllu esghaasigalngughneng whangamneng.
Tawaten piiqunga ilungit ilutughllengesqelluki, ataasiightesqellukillu piniqelleghqun. Enkaam liigikngwaaghlleqaat sangwaa Kiyaghneghem qayvighsimangilkanga sivunghani. Taana Kiyaghneghem qayvightekaa Christ-anguq.
Qamaglluki Kiyaghneghem peghqinellghillu liigikingallghillu Christ-ametut. Taakuk aklungistun ayuquk iighngalghiik Christ-ami.
Ungipaatamsi, kitumun alngunak puughtestegpenasi temngineng apeghtughallghitneng, qaywa ipasugniteghngaata.
Qaywa uyavansaghngaaghma elpesineng, umyugamkun elpesinitaqunga. Quyaanga qayughllak kiyaghlleghhiisi Kiyaghneghem pisqellghatun, ugpeqilleghsillu Christ-akun aghuliilnguq.
Tuguklilleghpesistun Christ Jesus Atanghuluku, tawateghpigaq ugpeqilleghqun kiyaghtek ellngakun.
Ellngakun akulgutek asivanun samavek, ellngakun nekefteki kiyaghtaallesi enkaam iknaqughtek ugpeqilleghpesigun apeghtulleghpesistun. Iyamsiqayugumanginaghtek.
Kelengalusi! Kitumun alngunak aghulaqutestegpenasi temngitwhatgun apeghtughallghitgun. Tamaakut apeghtughallghet yuget sumeghtaghallghitneng pinguut, tughneghaghnengllu pinguut, igleghutilghiit whani nunami. Christ-ameng pingunghitut,
qayughllak qamagtengngwaaghluni Kiyaghneq kiyaghtengnguuq Christ-am yugusiini.
Christ-a naasquutinguuq igleghutistenunllu pilleghqalegnunllu. Ilateslusi Christ-amun Kiyaghneghem tuunegkaqiisi unguvallepigmeng.
Ilatngalleghpesigun Christ-amun circumcise-ekaagusi. Circumcise-elleghsi yuget pistellghitaat, iwernga Christ-am pistekaqaa. Enkaam itemutkaqiisi aghtughyaghqaanghillghaneng yugusighpesi seghleghqengngalghiit piyukellghitneng.
Paaptaayaaqngafsi qunguutkaagusi Christ-akun. Taagken maketkaagusi unguvalleghmun Christ-akun qayughllak ugpeqegkesi Kiyaghneghem aghtughyaghqaanghillgha. Kiyaghneghem maketkaqaa Christ-a tuqumeng.
Tuqukaagusi qayughllak seghleghqestenguyalghiisi, qayughllaklu circumcise-elghilnguusi yugusighpesigun. Iwernga Kiyaghneghem unguvaghtestekaqiisi Christ-akun qayughllak seghevutkaqii qamaglluki seghleghqelleput.
Qaatkenghitaqngamteki Kiyaghneghem Liilightuusi seghleghqellghet pikaput igaqegkaagut. Kiyaghneghem iqitkaqii igaquqat seghleghqelleput tuquqaalluki Christ-am qaquuraanun.
Kiyaghneghem wayaghteqaqii guututangit igleghutilghiitlu aghtughyaghqaanghillelgetlu tughneghaat. Tawaten tamanganun esghaghtestekaa kayaalqiilleni tamaakuneng tughneghaghneng.
Kitumun alngunak nanqigtestegpenasi neghelleghmengllu meghelleghmengllu, neqenghaghqellghet aghneghitneng, nutaghat tanqit aghneghitneng, nalighmeng Sabbath-et aghneghitneng.
Taakut taghneghangullghiistun ayuqut taakunun piyaghqanun aga sivumelngughnun. Iwernga tamaakut ipapiget Christ-ametut.
Ilangi yugem qusevegngasugnighqesuneghtuut, manigughaqiitlu yaqulget. Iiwleng akuzitkaqiit esghaghwaalleteng esghaqateng. Ellngitnun ungipaatestegpenasi anaggutnganilusi. Ellngit esleqngaat temngitwhameng qukaayuglleghmeng qayughllak sumeghneghit yugem sumeghneqii.
Ellngit ilannanightut Christ-amun naasquutilghiimeng yugusimun. Igleghutngwaa iingunaan yugusiq, iknaqughsaghaqaallu neghqaqluku. Qerngaghmetestaqaa yugusiq atuqesluki nafliillu ivalungillu. Enkaam yugusiq nagunguuq Kiyaghneghem nagustesqesullghatun.
Christ-a tuqaaqngan tuqulgusiqallghuuqaqaghsi. Enkaam itemutkaagusi tughneghaghneng igleghutilghiineng whani nunami. Sangan'ngam kiyaghtaqetsi nunamun pikepiglleghhiistun? Sangan qaatkaqesteki liilightughallghit whatelnguut,
"Saflegpenaan, Naasiighpenaan, Saaftegpenaan?"
Taakut liilightughallghet yuget neghegkiitnengllu meghegkiitnengllu ayuqut. Enkaam neghegkiitlu meghegkiitlu atuqsaghqaananighaqut. Tamaakut liilightughallghet taawanginaghhaq yuget liilightughalqiitlu apeghtuusaqiitlu.
Tamaakut liilightughallghet apeghtughiit yuget peghqinesighwaaghesqelluki. Apeghtughiitlu amyuutkesqelluki yugusiit, atuqnaniisqelluki yugusiita pikyukellghit. Iwernga tawaten pillghita aghuliighsigatiit atuqnanilleghqameng tamaakut seghleghqellghet. Tamaakut liilightughallghet ipasugnitut iwernga temnginguut apeghtuusat.
Unguvaghtekaategpesineng maligullusi Christ-amun, piyukaqiteki sangwaat Kiyaghneghem elpesinun pikesqelluki qilagmelnguut. Tawani Christ-a aqumgaaq aghenqigneghakun Kiyaghneghem.
Suumqaqiteki tamaakut qilagmelnguut, nakaan tamaakut nunamelnguut.
Tawaten sumeghtaghaghaqitek qayughllak tuqukaagusi. Unguvalleghsi iighngaaq Christ-ami Kiyaghneghqun.
Christ-a unguvalqaghput. Aliiqan, elpesillu aliilgusighlleqaghsi nighughqellghani.
Taaqiteki atuqneghmeng yugusighpesi seghleghet piyukellghit, katam allaniiq, ukmanginneghilnguq kiyaghtaalleq, atuqsullgha seghleghem, pakigniiqlu. Pakigniiq maniguullghiistun kiyaghnengllaqanun ayuquq.
Tamaakut apalluqluki Kiyaghneghem sakraalleghllaga taginguuq qaatkusigalngughnun ellnganun.
Sivunghani tawaten kiyaghtengnguyaghtusi.
Iwernga maaten atuqnanighteki qamaglluki ukut: sakraa, sakraaghllak, ugumikeraaq, seghlequuq, seghleghmengllu akuzitkilleq.
Iqlengiqutegpenasi qayughllak taaqumaaghsi kiyaghtaallelugsi, ayghiitkaqsaqesillu.
Enkaam kiyaghtaalleghraghaq atuqaaghsimaaghsi. Nutaghtengnguusi, Ulimaghistegpesistunllu lliighuusi. Tamaaken apalluquku liigikekestaghaghsi Kiyaghneq kinaghpigaatanga.
Kiyaghtaalleghraghaghmi, allangughutngitut akulngitni Gentile-etlu Jews-etlu, akulngitni circumcise-ekatlu circumcise-ellghilnguutlu, akulngitni barbarian-etlu, Scythian-etlu, akulngitnillu qepghaghtelaaghetlu, qepghaghtelaaghunghilnguutlu. Iwernga Christ-a qulighpigaaguq, kiyaghtengnguuqlu tamaghhamnni ugpeqani.
Kiyaghneghem yukiisi agleghnalghiit, piniqepigtiisillu. Nakmikegkaqiisi. Enkaam nangllegtaghlusi, nangllekilusi, qusevegllusi, yakuqlusi, nuqenneghtulusillu.
Sakritutegpenasi iwernga seghevutullusi. Kinkut anagtekangisi seghevunnakesi katam Atanghem seghevutellghistun elpesi.
Qamaglluteng tamaakut megnunaghtut iwernga piniqelleq megnunalleghpigaaguq. Piniqutellghem ataasiightengngwaaghiinkut.
Tamaghhaghpesi nalighneqiisi Christ-am yugusiin, enkaam nakmikegkaagusi kiyaghtesqellusi qerngaghpesi nekeggmelleghqun. Taana apalluqluku Christ-am nekeggmellghan igleghulliki ilusi. Iyamsiqayugngateklu.
Yeqay Christ-am apeghtuusii kemnaghluteng kiyaghllit ilugpesini. Apeghtuututaqlusi, kelengasaaghututaqlusillu tamaghhaakun peghqinelleghqun. Ilagaghtek Kiyaghneghmun iyamsiqayullelighlusi ilugpesigun, ilagaghtek psalms-neng, ilagaatneng, maniguutmunllu ilagaatneng.
Enkaam sangwaa pikaghsi, akuzitkun nalighmeng qepghalleghqun qamaglluku piiqiteggu aatghakun Atanghem Jesus-em. Ellngakun iyamsiqayugvikiteggu Kiyaghneq Ata.
Nuliighni, malighqutaqlusi ugigpesinun qayughllak tawaten Atanghem pisqesuwiisi.
Ugini, piniqluki nuliisi, yakuqluki piiqiteki.
Taghnughhaghni, qaatkelluki angayuqasi salleghqun tamaghhaakun, qayughllak tawaten pillghem efqughtaqaa Ataneq.
Atani, sakraasaghaghpenaki taghnughhasi luuraq iilqennayukata.
Qepghaghtelaaghni, iiwleng qaatkelluki piliitistesi. Iiwlengllu efqughhnaqluki esghapagughngaata nalighmeng esghapagunghiteghngaata. Qepghaateki ipapighqellusi qayughllak tawaten quulvaangwaaghsi Ataneq.
Salleghpesini tamaghhaani qepghaghaqitek pinaqellghaghsi qamagtiiluku qepghaatepiglleghhiistun Ataneq, nakaan yugnun.
Neqamikluku Atanghuuq Christ-a qepghaatkaghsi. Allgeghlleqaghsi akileghtuusaghsi ellnganeng. Akileghtuusaq akequsaqegkaqaa tuunelleqniluku yugminun.
Iwernga kina alngunak seghletun pista nallangighyaghqaaguq seghletun pillghanun qayughllak Kiyaghneghem nanqigsaghqaqaa tamaghhaan yuuk tawateghlluwaaq.
Qepghaghtelaaghet piliitistengitni, pinitungwaaqlu atunengwaaqlu piiqiteki qepghaghtelaasi, liisimakluku elpesillu Piliitistelguusi qilagmi.
Yughaamanginaghtek, iilqayugpenasillu yughaghaqitek iyamsiqayugvikumaan Kiyaghneq.
Yughaqufsi, yughaatkennakefsikutlu. Yughaghtek Kiyaghneghmun qelpeghutesqelluta amigmeng mingitesqelluki akuzitangi Christ-ameng ayuqelghiit. Sivunghani Kiyaghneghem qayvighsimangitaa ipapilleq Christ-ameng ayuqelghii. Iwernga Kiyaghneghem ungipaataanga ungipaqesqelluku taana qayvighsimangilnguq ipapilleq. Ungipaqegkaqutemneng taana ipapilleq anusimingllaghaatnga.
Enkaam yughaatkitengnga una ungipaq ungipaqsaghqaaluku whateghlluwaaq katam Kiyaghneghem whangamnun pisqellghatun.
Peghqinghwaaqitek ugpeqaanghilngughninneghpesini. Atuqaqiteggu tamaghhaan pilleghqaghsi ungipaasaghqaaluki Christ-ameng.
Aleghquneghpesiki iiwleng nangllegtaghlusi, akuziiqlusi itagnaghyugnaghlusi, nagasugnaghlusillu. Tawaten piiqitek liisimakesqellusi naten kiimsilleghqiit aapqughaallghit.
Tychicus ugpeqaalgutkaqa, piniqepigtekaqa. Qepghalgutkaqa, qepghaataqaallu Ataneq whangamnun maligulluni.
Kayagtaqa elpesinun, liisimakesqelluku natetulvut enkaam kayemellengesqellusi. Ungipaannaaghiisi whangamneng.
Kayagtaqallu Onesimus elpesinun. Piniqegkaaguq ataasiighmelnguq ugpeqaalgun, elpesineng pinguuq. Tychicus-enkuk ungipaalleqiisi sameng tamaghhaaneng salleghneng maani.
Aristarchus-em anusimingllaghalgutma, Mark-emllu atalgutangan Barnabas-em suumqaqiisinguq. (Ungipaatkaqamsi latatgun Mark-meng, kaasimakan elpesinun upughatesqelluku.)
Jesus-emllu, alla atelgem Justus-meng suumqaqiisinguq. Taakunginaagut Jews-et ugpeqat, qepghalgusighaqaatnga Ataneghpagullghanun Kiyaghneghem. Ilutuqutkanka elngaatall.
Epaphras, qepghaghtenga Christ Jesus-em, elpesineng pinguuq, ellnganllu suumqaqiisinguq. Iiwleng taakunginaghhaagneng yughaatkaqiisi angtaniitesqellusi, liisimakngngwaaghesqelluku sangwaa Kiyaghneghem pisqesullgha elpesinun, elpesinunllu qamagtengngwaaghluku piyukellgha pikesqelluku.
Ungipaasugamsi Epaphras qepghaghllakaaguq kayusiinnalusi, kayusiinnalukillu Laodicea-ghmiitlu Hierapolis-eghmiitllu.
Luke-emllu piniqepigtekamta aghallegtam, Demas-emllu suumqaqiisinguq.
Ugpeqaalgutnun Laodicea-melngughnun, Nympha-munllu, ugpeqaalgutnunllu qernughutkayugnun maniguunnaluteng mangteghaani, ungipaannakesi suumqaqankanguq.
Atightughnakesi ukut latat ugpeqanun qerngughutkayugnun yughaghvigani Colossae-m. Wataghllaklu atightughnakesi ukut latat Laodicea-ghmiit ugpeqiitnun. Atightughnakesillu latat Laodicea-ghmiit ugpeqiita tuyughyaghqiit elpesinun.
Archippus ungipaataghnnakesi whaten, "Wataghllak apeghiighnaken qepghaqaq Atanghem qelghutkaa elpenun."
Whanga, Paul, whanga katam iiggemneng una igaqaqa. Neqamiklunga anusimingllaghaagunga, qiipraghusighlunga ayuqunga. Qamagllusi suumqaqamsi. Kiyaghneq nangllegtaghli elpesinun.
Ukut latat Paul-meng, Silas-meng, Timothy-mengllu pinguut, Thessalonica-ghmiit ugpeqiitnun Kiyaghneghem Atam pingi Atanghemllu Jesus Christ-am. Kiyaghneghem nangllekillghallu nekeggmellghallu elpesinillik.
Quunpeng iyamsiqayugvikaqaghput Kiyaghneq tamaghhaghpesinun, iiwlengllu yughaatkaqamsi.
Yughanemta Kiyaghneghmun Atamnnun neqamikaqaghput qepghalleghsi ugpelleghpesigun, qepghalleghsi piniqelleghpesigun. Iyamsiqayugvikaqaghputlu ugpelleghsi nagneghuskesi iknaqluku qayughllak sighimangulghiisi Atanemteggun Jesus Christ-akun.
Ugpeqaalgutemnni, Kiyaghneghem piniqegkaani, liisimakaghput nakmikegkaqiisi
qayughllak Pinilghiineng Ungipaneng tagitaqngamsi, akuziteraaghinaghteggun pimangitukut, iwernga aghtughyaghqaanghilleghqunllu, Agleghnalghiignekunllu Taghneghagnekun pikaagukut. Enkaam ugpeqasi Pinilghiit Ungipat ipangutangi. Liisimakaghsillu naten kiyaghtekaatfut elpesinilluta, tawaten kayusiinnalusi kiyaghtekaagukut.
Enkaam whangkutestunllu Ataneghtunllu lliightek. Qaywa ikfiqeghllagngaaghpesi, tuguklighasi Pinilghiit Ungipat quyamallelighlusi Agleghnalghiigneng Taghneghagneng.
Enkaam usputaaghtusi tamaghhiitnun ugpeqanun Macedonia-millu Achaia-millu.
Atanghem ungipaa mingitnguuq elpesineng Macedonia-millu Achaia-millu. Ugpeqilleghsillu Kiyaghneghmeng liitaat tamangani. Enkaam whangkuta sameng pinghisaghngaamteggu ugpeqilleghsi, qayughllak siingenllu yuget nagaquumaat.
Tamangani aapghaqaat upughatilleghllagsi whangkunneng elpesinitnguluta. Qiivumanilusillu unguvalghiimun Kiyaghnepigmun qepghaannaluku, peglluki kiyaghnengllaqat.
Utaqaaqaghsillunguq Kiyaghneghem Ighnegha, Jesus, tagiyaghqaq qilagmeng. Ellnganguuq Kiyaghneghem unguvaghtekaa tuqulleghmeng, yuguliiqiinkutlu Kiyaghneghem sakraallghaneng kaasaghqameng.
Ugpeqaalgutemnni, liisimakaghsi elpesinun pilleghput temngingunghitkaaguq.
Iwernga sivunghani elpesinun pillemta, liisimakaghsi Philippi-mi ikfiqliightestekaqiinkutlu seghlequuqaqiinkutlu. Tamaanlluta qaywa uglalghiim yugem aghuliighhnaqutkeghngiinkut Kiyaghneghem ilutustekaqiinkut, enkaam ungipaasaghtughamsi Pinilghiineng Ungipaaneng Kiyaghneghem.
Ungipaqilleghput ipanguuq. Iqlengiqngunghitukut elpesinun, seghleghmeng piyukegkiitukut elpesinun, puughhnaqutkigatamsi.
Yeghlegi, ungipaqaqaput Pinilghiit Ungipat qayughllak Kiyaghneghem itagnaqluta neghyukutkaqii whangkunnun. Akuzillemteggun efqughhnaqutkengngunghitaput yuget, iwernga efqughsukaghput Kiyaghneghuuq, nanqigtingalghii ilumta sumeghtaghallghaneng.
Liisimakaghsi usuquughsaghtuunghitamsi nalighmeng sakengviksaghtuunghitamsi. Kiyaghneq liisimakistekaghput.
Usuqesaayugtengngunghitukut yugneng, elpesineng, nalighmeng kinkuneng.
Apostle-ngutemnneng Christ-amun, tungsighniighviksaghqaqsaghamsi sameng alngunak. Iwernga elpesinilluta yakumangilliqutkumangitamsi, yeghlegi mamaghtikayugestun naastun aflengakilghiistun taghnughhaghmeggneng ayuqegkaagukut.
Piniqepigtamsi, enkaam quyakusiqinaghluku elpesinun liisimakesugaput Kiyaghneghem Pinilghiit Ungipii. Pinilghiinginaat Ungipat pigpenaki, quyakusiqinaghluku sameng tamaghhaaneng kayusighyuglusi ayuqamsi, qayughllak piniqsaliitkaqamsi.
Ugpeqaalgutemnni, neqamikaghsi naten angkaan qepghalleghputlu ughleghiilleghputlu! Qepghaqaagukut unugtuumaan, aghneghtuumaan qayughllak elpesinun uqigtuqutnguyunghilnguukut; elpesinisimaluta ungipaqikaagukut Pinilghiineng Ungipaaneng Kiyaghneghem.
Elpesillu Kiyaghneqlu liisimakistekamsi. Elpesini ugpeqani kiyaghtekaagukut pelungilluta, ipapighqelluta, anaggutellngunaamta.
Liisimakaghsi katam atam aflengakillghatun taghnughhaghmineng, whangkutallu tamaghhaghpesi tawaten katam aflengakegkaqamsi. Kayemegkaqamsi, ilutughsaqaqamsi, qelghutaataqaqaghput elpesinun atuqesqelluku kiyaghtaalleq efqughnalghii Kiyaghneghmi. Tuqluungwiisi ilatesqellusi ellmi katam Ataneghpagulleghminunllu pinighnalleghllagminunllu.
Iyamsiqayugvikumanginaangwaaghputlu Kiyaghneq una apalluqluku: whangkunneng nagaqughluku tuguklighaghsi Kiyaghneghem ungipaa. Elpesi tuguklighaghsi Kiyaghneghmeng ungipaaluku, nakaan yugneng ungipaaluku. Taananguuq Kiyaghneghem ungipaghpigaa qepghalghii elpesini ugpeqilghiini.
Ugpeqaalgutemnni, elpesi tawatetusi ugpeqistengistun Christ Jesus-em qerngughutkayuget yughaghvigitni Kiyaghneghem Judea-mi. Nunalgutegpesi ikfiqestekaqiisi katam Jews-et ikfiqestellghistun ugpeqat Judea-mi.
Jews-nguut tuqutikat Ataneghmeng Jesus-meng, uuknaliqistenengllu, amyuqetaatkegkaqiinkutlu. Efqughhneghitaat Kiyaghneq, kipullginaaghuutlu tamaghhaanun yugnun
aghuliighhnaqutkelleghmegteggun ungipaqilleghput Gentile-enun yugulillengnayukata. Tawaten pilleghmegteggun ilamanginaghiit seghleghqelleteng enkaam qenwatlu Kiyaghneghem ugumiyaguteghllagluki qantaghaqun aghyuughlleqii.
Ugpeqaalgutemnni, amyuqetaatkistemta aghulaqestaqngamikut Thessalonica-meng, pellghututestaghtiinkut, iwernga paninang sumeghmikaqamsi. Esghaghyupigtaqsaghamsi gginasaghqughlusi
enkaam takunaqutkaqsaghamsi. Whanga, Paul, takunaqutkaataghaqsaghamsi iwernga Tughneghaam amigighaghtaqiinkut.
Elpesi sighimalqamsi, quyasiqamsi, qaghpakamsillu. Taana qaghpa whangkuta qukaayugusiqelleqaghput manungani Atanemta Jesus-em tagikan.
Ipapestaaq elpesi qukaayugusiqamsillu quyasiqamsillu!
Iwernga esghaatusigatutemnneng qavngaghhaaneng pelleghngatutelleghput nuqetutepagningiitaghput. Enkaam agghitkaagukut whanga ellnginaghma Athens-mennalunga,
kayagtekaqaghpungllu Timothy elpesinun. Ugpeqaalgutkaghpung, qepgalgusighaqiinkung Kiyaghneghmun. Ungipaqilgusighaqiinkung Pinilghiineng Ungipaneng Christ-ameng ayuqelghiineng. Kayagtekaqaghpung iknaqughsaghyaghtiisqelluki ugpeqillesi, kayemesqellusillu,
qayughllak iilqayugtesunghilkemsi ugpeqilleghpesineng seghleliillesi apalluqluki. Iwernga liisimakaghsi ugpeqani whangkuta seghleliighyaghqaagukut.
Elpesinilluta ungipaatngwaaqaqamsi amyuqetaatkellengelleqniluta; enkaam liisimakaghsi taawa ipa ikfiqutkegkaqaghput amyuqetaatkelleq.
Tamaaken apalluqluku aghtughyagusama nuqenneghmeng, kayagtekaqaqa Timothy elpesinun liigiknaluku ugpeqilleghsi natetaqutanga. Pengkaqamsi qayughllak Tughneghaam nanghiiqumanayukangisi ugpeqinaniisqellusi, enkaam qepghalleghput temngisugnighsimanayukan.
Iwernga Timothy-m uteghnighluni ungipaatiinkung quyanalghiimeng ungipameng ugpeqilleghpesinengllu piniqelleghpesinengllu. Ungipaataqiinkungllu iiwleng neqamikaqnilutung pinitun, esghaghyugaqnilutungllu katam whangkutung esghaghyullemtestegetun elpesi.
Ugpeqaalgutemnni, seghleliighllagumaluta, ikfiqeghllagumaluta ilutughtukut qayughllak nagneghutngukesi ugpeqilleghsi.
Whaa aneghtaghaghtukut qayughllak aghuliilkaalghiisi Ataneghqun.
Enkaam iyamsiqayugvikngwaaghput Kiyaghneq elpesineng. Elpesi apalluqlusi quyaghllaguukut sivungani Kiyaghnemta.
Taakunginaghhaagneng yughaatkengngwaamsi unugtuumaan, aghneghtuumaan alla esghaghyaghqaalusi, ilayaghqaaluki ugpeqilleghpesi aklukegkiit.
Kiyaghnemta, Atam ellmineng katam, Atanemtallu Jesus-em qantaghaqun elpesinun piyaghqaaghteslikut!
Atanghem, piniqsaliitutestaghaghlisi. Piniqelleghsillu tevughasligu tamaghhaanun yugnun, katam whangkuta piniqellemtestun elpesi.
Tawaten ayepsugighsaghlleqii ilusi avutngitesqellusillu pelungitesqellusillu sivungani Kiyaghnemta Atam, Atanemta Jesus-em tagillghani. Tawani kelqelleqii qamagtengngwaaghluki ellmi yuni.
Ugpeqaalgutemnni, alaghrang whaten pinaqamsi, liitivikegkaqaghpekut naten kiyaghtelleghqameng efqughnaghlusi Kiyaghneghmun, esgha tawaten kiyaghlleghhiisi. Aatghakun Atanghem Jesus-em kayemamsi wataqaaghaq tawaten pisqellusi.
Liisimakasi sangwaat qelghutkaput elpesinun pisqelluki Ataneghqun Jesus-kun.
Whatetuq Kiyaghneghem piyukellgha elpesinun: pelungitesugiisi seghleghqestesunghitiisi atuqutelleghqun.
Liitesugiisillu tamaghaghpesi nuqetutesqelluki yugusisi pinilleghmun enkaam kiyaghllequsi pelungillusi, efqughnaghlusi Kiyaghneghmunllu yugnunllu.
Ilapgategpenasi yugusighpesi atuqiyullghanun ugpeqaanghilnguut pillghistun nallukilghiit Kiyaghneghmeng.
Kitum alngunak sakusiiqefqaan piligu ugpeqaalgutmi inglunga atuqilleghmun. Atanghem aghyuughllaglleqii tawaten pikayuget. Sivunghani kelengasaaghllakaqamsi tamaaken.
Kiyaghneghem nakmikegkaqiinkut kiyaghtesqelluta pelungilluta, seghleghqellngunaamta.
Enkaangam kitum alngunak qaatkenghilkumiki tamaakut apeghtuusat, Kiyaghneghuuq qaatkenghilkanga nakaan yuuk. Kiyaghneghuuq tuunistezi Agleghnalghiigneng Taghneghagneng.
Kitum alngunak latanghisaghngaaghmisi ayuqiisi ungipaannalusi piniqesqelluki ugpeqaalgutesi, qayughllak Kiyaghneghem apeghtuqaqiisi piniqutesqellusi.
Ipanguuq piniqasi qamaglluki ugpeqaalgutesi tamaghhaani Macedonia-mi. Iwernga ugpeqaalgutemnni, qelghamsi piniqutaghiisqellusi.
Pinaqellghaghsi qamaglluku kiyaghtek nekeggmellelighlusi, elpesi sayaghqasi piiqiteki, avelghaghluki ilagpesi sayaghqiit. Qepghaghtek allgeghusaghqaalusi aklukegkaghpesineng katam whangkuta qelellemtestun.
Tawaten pikufsi neghyuknaanghitasi kinkut alngunak aklukegkaghpesinun, ugpeqaanghilnguutlu siivakelleqiisi.
Ugpeqaalgutemnni, liisimakesugamsi ugpeqaneng qavalghiineng qivghukefqiita pisqelluki sighimallghilngughestun.
Ugpeqaghput Jesus tuquluni unguvaqaaguq. Enkaam ugpeqaghput Kiyaghneghem tagilleqii Jesus-kun tamaakut qavaqat ugpeqiluteng ellnganeng.
Ungipaatngwaaghamsi Atanghem apeghtuutkaaneng. Ataneq tagikan, whangkuta paninang unguvalghiini ingyaghaghnaanghitaput tamaakut qavaqat.
Ataneq ellnga katam qilagmeng ukigllequq, yuget nagaqughlleqaat iglagtuqaq qelelleq, menga archangel-em, qalghightaatangallu Kiyaghneghem. Tamaakut ugpeqiluteng Christ-ameng tuqulaghaatkat unguvaghyuggaaghllequt.
Taagken whangkuta unguvalghiini unegtekani, Kiyaghneghem qerngughutesluta, ellngitnun, ghhataghaghtaatesleqiinkut qilagwaaghnun paayghesqelluku Ataneq eslami. Enkaam Ataneghmellequkut quunperugllak.
Tamaaken apalluqluku ilutughsaasiqaqiteki taakut akuzitet.
Ugpeqaalgutemnni, elpesinun latatkenniitut qakun tamaakut piyaghqaatangi.
Qayughllak elpesi liisimakngwaaghaghsi Aghnegha Atanghem tagiyaghqaaguq waakenghillghaghulluni tagillghatun teglegniightem unugmi.
Yuget whaten pimaluki, "Nekeggmellelguukutlu paqniitukutlu," naafqellghem kaatqaghlleqii katam aghnam ighniyullghan aqnighqellghatun. Yuget anagnaanghitaat taana naafqelleq.
Iwernga elpesi ugpeqaalgutemnni, mamlegllagmenneghitusi enkaam Aghneghan Aghneghem waakenghillghaghhnaanghitiisi tegleghniightetun.
Qamagllusi avaqutaqiisi nighugem, avaqutaqiisillu aghneghem. Unugem pikenghitiinkut nalighmeng mamlegllagem.
Enkaam qavaafqaamta pilta ilangistun, itupill teghumalta, liisimaluta.
Tamaakut qavalghiit qavaghaqut unugmi, tamaakut meghelghiit suumaqut unugmi.
Iwernga Atanghem pikiinkut enkaam liisimaluta kiyaghtelta. Paqniighsaasilleghqamnnun sakimamteggun aatelteggu sighimalleq yugulilleghmun.
Kiyaghneghem piyukelqenghitaa ikfiqesqelluta sakraalleghmeng, iwernga yugulillengesugiinkut Atanemteggun Jesus Christ-akun.
Jesus-em tuqumatkegkaqiinkut ellminitesqelluta unguvayaghngaamta, tuqukaayaghngaamta tagikumi.
Tamaakut apalluqluki kayemututaqiteklu kayutkutaqiteklu whaa maaten pilleghpesistun.
Ugpeqaalgutemnni, siivakiteki Ataneghmun qepghalghiit akulegpesini. Ellngan nakmikegkaqii igleghutistengulukillu apeghtughistengulukillu elpesinun.
Siivakeghllagaqitekillu piniqaqitekillu apalluqluki qepghallghit. Nekeggmetullusi pitek.
Ugpeqaalgutemnni, kelengasaaghteki ighsanitalghiit, ilutughsaghteki alingtalghiit, kayusighteki kayaalnguut, negkeghlluwaan piiqiteki qamaglluki.
Wataghllak akisaqunaki seghletun pistesi iwernga pinitun piiqiteki ilasi, qamagllukillu yuget.
Quyamanginaghlusi,
yughaamanginaghlusi,
iyamsiqayuglusi tamaghhaani nekegneghmi. Taakunguut Kiyaghneghem piyukellghi elpesinun Christ Jesus-em piliitkiitnun.
Qaamtegpenakek Agleghnalghiik Taghneghak,
sasiinghinnigpenaki uuknaliqillghet.
Iwernga sangwaa qamaglluku nanghiiqwaaqiteggu enkaam tuguklighaqluki sangwaat pinilghiit,
iqitngatek tamaghhaaneng seghleghmeng.
Kiyaghneghem nekeggmellelitistem iighwightengngwaaghlusi pelungighllisi. Avutngitesliki taghneghasi, unguvasisi, yugusisi Ataneghput Jesus Christ-a tagikan.
Tagsiqlightegpesi pilleqii tamaakut qayughllak ataasiighmetuq.
Ugpeqaalgutemnni, yughaatkaqluta.
Quyakaqiteki ugpeqaalgutesi naaghluki Kiyaghneghem piniqellghakun.
Qelghamsi Atanghem pilleghqalitellghakun ukut latat atightiisqelluki tamaghhiitnun ugpeqaalgutegpesinun.
Piniqellgha Atanghem Jesus Christ-am elpesinilli.
Ukut latat Paul-meng, Silas-meng Timothy-mengllu pinguut. Ugpeqanun Thessalonica-melngughnun Kiyaghneghem Atamta pingitnun, Atanghemllu Jesus Christ-am.
Nangllegtalleqlu nekeggmelleqlu elpesinun pinguuk Kiyaghneghmeng Atameng, Ataneghmengllu Jesus Christ-ameng.
Ugpeqaalgutemnni, iiwleng iyamsiqayagusaghqaqamsi Kiyaghneghmun. Elqughutngaaq tawaten pilleghqaghput, qayughllak ugpeqineghtughtaghalghiisillu, piniqutaghaghlusillu lliightusi.
Tamaaken apalluqluku qanatkaqamsi ilangitnun ugpeqat Kiyaghneghem yughaghvigitnilngughnun. Aapghaqaghput nuqetutineghtulleghsillu, ugpeqilleghsillu qaywa amyuutkellengeghngaaghpesi, ikfiqellengeghngaaghpesillu.
Tamaakut ipapighqaat Kiyaghneghem nanqigtillgha elqughutngalghiinguuq. Enkaam Kiyaghneghem aapghiisi itagnaghnilusi kiyaghtesqellusi Ataneghpagulleghmini qayughllak ikfiqutkengngukesi.
Kiyaghneghem piyaghqaqaa sangwaa elqughutngalghii: ikfiqesaghqaqii tamaakut ikfiqestilghiit elpesineng.
Enkaam elpesi ikfiqelghiini Kiyaghneghem meghnaalisnaaghiisi ikfiqelleghmeng whangkutallu maligulluta. Tawaten pillequq aliightekumiki Ataneq Jesus, iknaqeghllalghiitlu yaqulgi. Qilagmeng ukigllequt keneghmelluteng kumaghughngalghiimi.
Taagken Jesus-em aghyuughlleqii tamaakut nallukilghiit Kiyaghneghmeng, qaatkusigalnguutlu Pinilghiineng Ungipaaneng Jesus-meng ayuqelghiit.
Aghyuughnaqngwiillu kenlengilngughmeng naafqelleghmeng, iqitesnaqnguutlu Ataneghmeng, nighuganengllu aghtughyaghqaanghillghan.
Tamaakut piyaghqaagut tawani Aghneghmi Ataneq Jesus tagikan. Qamaglluteng yuget ugpeqikat ellnganeng usuqelleqaat, saghiighayagulleqaatlu. Elpesi akulngitnillequsi qayughllak ugpeqegkesi ungipaq aapqaghput elpesinun.
Enkaam quunpeng yughaatkaqamsi whaten: Kiyaghneghem apeghlisi kiyaghtengngunilusi ellmi kiyaghtesqesulleghmitun. Aghtughyaghqaanghilleghmikunllu naamiglligu qamaglluku piyukelleghsi pinilleghmun, qepghallghillu ugpeqilleghpesi.
Enkaam aatgha Atanemta Jesus-em quulvallengellequq elpesigun, elpesillu ellngakun quulvallengellequsi nafughtallghakunllu nangllegtallghakunllu Kiyaghnemta, Atanemtallu Jesus Christ-am.
Ugpeqaalgutemnni, ungipaasugamsi tagilleghqaaneng Atanemta Jesus Christ-am, qerngughutelleghqamnnengllu ellnganun.
Umyugasi qapragaghtesunghitngwaaghaput nalighmeng kakavesunghitaput nagaququfsigu Aghnegha Atanghem kaasimaniluku. Entaqun kitum uuknaliqutkegkaqaa, nalighmeng kitum ungipaqegkaqaa, nalighmeng kitum latatkumaniluku whangkunnun pikaqaa.
Iwernga puughtestegpenasi! Taana Aghnegha Atanghem kaannaanghituq kenlanga yuget malighqutaqsugnanilghitnun Kiyaghneghem igleghutillghanun, kaatellghanunllu Seghlepestaaghem Yugem. (Ellnga naafqesaghqaaguq hell-mi.)
Taam yugem kipullginaaghlleqii kiyaghnengllaqat nalighmeng manigughyaghqat, tamaakuneng ellmineng qulighpigaaghsaghqaaguq. Enkaangam iteghluni Kiyaghneghem Temple-nganun aqumluni Kiyaghneghunillequq.
Neqamikenghistegguu salin elpesinillunga ungipaatkaqegkemsi tamaaken?
Liisimakaghsi kitum maaten nuqneqaqaa Seghlepestaaq Yuuk tagilleghqaaneng. Wetku aghneni kaaskan tagillequq.
Aawallu qayvighsimangilnguq aghtughyaghqaanghillgha seghleghqellghem qepghaaghsimaaq nunami. Iwernga maaten kitum kimaawistaqaa taana seghleghqelleq. Kimaawististenga tawaten pillequq kenlanga Kiyaghneghem iqitestellghanun.
Taagken Seghlepestaaq Yuuk aliightesllequq, iwernga Atanghem Jesus-em tagikumi tuqulleqaa aneghneghaneng qaneghmi, naafqelleqaallu nighugllagakun tagilleghmi.
Sivutghulluku Atanghem Jesus-em tagilleghqaa, Seghlepestaaq Yuuk tagillequq aghtughyaghqaanghillelighluni Tughneghagh-meng. Taana Yuuk allaaghlluwhaghtisighwaaghllequq allaaghhiinaghmeng saghiighanalghiineng.
Atuqelleqiillu allaaghhiinaat seghleghet puughhnaluki tuquyaghqat. Tuquyaghqaagut qayughllak ugpeqsunghilkangat ipalleq yugulisighqaqsaqeseng.
Tamaaken apalluqluku Kiyaghneghem puughneqguutesleqii ugpeqesqelluki sangwaat ipangunghilnguut.
Enkaam qamagtengngwaaghluteng ugpeqinghilnguut ipapilleghmeng nanqigsaghqaagut aghyuughyaghqaaluteng qayughllak pinighyuugusiqegkangat seghlleghqelleq.
Ugpeqaalgutemnni, iiwleng iyamsiqayagusaghqaqamsi Kiyaghneghmun, elpesi piniqegkiitni Atanghem. Iyamsiqayugvikaqaghputlu Kiyaghneq qayughllak nakmikegkaqiisi yugulisqellusi ima piinlighyuwhaallghaneng nunam. Yugulikaagusi pelungighsallghakun Agleghnalghiim Taghnegham, ugpeqelleghpesigunllu ipapilleq.
Tawaten kiyaghtaalleghmun Kiyaghneghem tagsiqaqiisi Pinilghiitgun Ungipatgun ungipaqegkamegteggun; tagisqaqiisi piliitesqelluku nengighqaghsi pinighnallgha Atanemta Jesus Christ-am.
Enkaam ugpeqaalgutemnni, aghuliitekestaghtek, ugpeqekestaghteggu ipapilleq apeghtuutkaghput elpesinun ungipaqillemteggunllu latallemteggunllu.
Kiyaghneghem Atamta, piniqistemta, nangllegtalleghmikun tuunegkaqiinkut kenlengilngughmeng ilutulleghmeng, pinilghiimengllu sighimalleghmeng. Atanemta Jesus Christ-am ellngan katam, Kiyaghneghemllu Atamta, elkegkenka
ilutughsaghlisillu, iknaqughsaghlisillu tamaghhaakun pinilghiikun qepghalleghpesigunllu akuzilleghpesigunllu.
Ugpeqaalgutemnni, taaqniitkun sameng piighaataqaghlamsi. Yughaatkitekut Atanghem ungipaa mingirragkiighesqelluku, yugnunllu quulviisqelluku, katam elpesi pilleghpesistun.
Yughaatkitekutlu Kiyaghneghmun yugulisqelluta seghleghneng yugneng, qayughllak uglalghii yuuk ugpeqillelgunghituq.
Iwernga Ataneq ataasiighmetuq; iknakqughsaghlleqiisillu paqniighsaghlleqiisillu Tughneghaghmeng.
Atanghem nalluneqniighumaa whangkunnun qaatkutnguusi qelellemnnun, qaatkumanginaghlleqaghsillu.
Atanghem liigikeslisi wataqaaghaq Kiyaghneghem piniqellghaneng, Christ-amllu nuqetutineghtullghaneng.
Ugpeqaalgutemnni, aatghakun Atanemta Jesus Christ-am qelghamsi iqitngasqellusi tamaghhiitneng ugpeqaalgutegpesineng ighsanitalghiinengllu malighqutaqigalngughnengllu apeghtuutkamnneng elpesinun.
Elpesi katam liisimakaghsi ayuqesighaghyaghqaqsaghaghpekut; elpesinilluta ighsanitiqumangitukut.
Tugukliigataput neqet kinkuneng alngunak tukfillngunaki. Iwernga unugtuumaan, aghneghtuumaan qepghaqaagukut, ughleghiiqaagukut uqigtuqutnguyunghitutemnneng nalighhiinaghpesinun.
Elpesinun aapsaqleguyaghtukut kayusiitesqelluta, yeghlegi qepghaqaagukut aflengaknaluta whangkunneng usputaanaluta elpesinun ayuqesighiisqelluta.
Talwa elpesinilluta whaten qelqaqegkemsi, "Kina alngunak qepghaghyunghilnguq neghestegpenaan."
Tawaten pikaagukut qayughllak nagaqughaqukut ilasinguq ighsanitaghtut, qepghaghyugigatut, yeghlegi yanutqwaaqiinguq yuget.
Aatghakun Atanghem Jesus Christ-am qelghaputlu kayemaputlu tawatelnguut yuget ighsanitiqefqiita allgheghutesqelluki kiyaghusighqiitneng.
Ugpeqaalgutemnni, qinuyagutegpenasi pinitun pineghmeng.
Kina alngunak qaatkusunghilkan sameng pillemnnun ukutgun latamteggun, suumqennakesi kinkungutangi. Enkaam iqitngalghaasi ellnganeng kaynguyugesqelluku anaggutellghaneng.
Iwernga kiyaghutegpenaan anguyaguluku, itupill kelengasaaghteggu ugpeqaalgutkelluku.
Atanghem ellmineng katam nekeggmellelitikayugem, nekeggmellelisilli iiwleng sami tamaghhaani. Ataneq tamaghhaaghpesinilli.
Whanga, Paul whanga katam iiggemneng igaqaqa piniqilqa elpesinun. Tawaten igaghaqunga qamaglluki latamkun elpesinun liisimakesqelluki whangamneng pingutangi.
Nangllegtallgha Atanemta Jesus Christ-am tamaghhaghpesinilli.
Ukut latat Paul-meng pinguut apostle-nganeng Christ Jesus-em. Apostle-ngughtekaagunga qelellghakun Kiyaghneghem Yugulighistemta, Christ Jesus-emllu sighimakegkamta.
Timothy-mun; ighnepikamken ugpeqillemtegnegun. Kiyaghneghem Atam, Christ Jesus-emllu Atanemta quyasliten, nangllekliten, nekeggmellelguslitenllu.
Aghulaqnaqumalunga Macedonia-mun Ephesus-metesqegkaqamken. Ilangi yuget tamaanlenguut apeghtughinguut ipangunghilngughmeng apeghtuusaneng. Qeleghqi taaqesqelluki
sangillghaatkegpenakinguq akuzimghhutkelluki ungipaghaatengllaqat, sivunelghuteghllagetlu aatghit. Tamaakut aaghtiiraaghusighhiinaagut, kayutngunghitut qepghaqaanun Kiyaghneghem. Ellngan qepghaqaa apeghiighaquq ugpeqillghiinaghhaghqun.
Qeleluugutkaqa ugpeqat piniqutepiigesqelluki, umyugaqeglluki, ipapigmeng ugpeqillelguluki.
Ilangita yuget pegtekaqiit tamaakut enkaam aaghtiiraaghaqut temngimeng.
Apeghtughistenguyugaqut Kiyaghneghem Liilightuusaanun. Iwernga liigikigatiit akuzitkegkateng qaywa apeghtuusaqeghngaaghmegteki ipasugnilluki.
Liisimakaput Liilightuusat pinightut elqughlluki atuqelghiini.
Liisimakaput Liilightuusat ulimaaghunghitut pinilghiinun yugnun. Ulimaaghuut liilightuusaneng naafqiikayugnun, qaatkusigalngughnunllu. Ulimaaghuut Kiyaghneghyugigalngughnun, seghleghqestenunllu. Ulimaaghuut waakigalngughnun Kiyaghneghmeng, legasiighwaatkilghiinunllu agleghnalghiinun. Ulimaaghuut tuqutikayugnun atameggneng nalighmeng naameggneng, yugtaghtenunllu.
Ulimaaghuut sex-kun seghleghqestenun, yugnun yulgutmeggneng atuqikayugnun, yugnun akikikayugnun yugmeng qepghaghtelaaghuluki, iqlengiqestenun, iqlengalghiinun liisimakistenun, kipullginaalghiinunllu Kiyaghneghem apeghtuusiitnun ipapighqengngalghiinun.
Taakut apeghtuusat piniipiglleghhiineng Pinilghiineng Ungipaneng pinguut. Aapghwaat usuqnalghii Kiyaghneq, neghyukutkaqii whangamnun aapghesqelluki.
Iyamsiqayugvikaqa Christ Jesus Ataneghput, iknaqughsaqaqaanga qepghaqamnun. Iyamsiqayugvikaqa esghaqaqaanga ataasiighmellunga nakmiklunga qepghaatesqelluni.
Sivunghani seghlepestaatun akuzitkegkaqaqa Christ-a, seghlepestaatunllu pikaqaqa. Amyuqetaatkaqngamki maligsaaghtengi tawateteftuq amyuqetaatkengnguftaqa ellnga. Tawalliima Kiyaghneghem nangllekegkaqegkanganga qayughllak salin ugpeqigalkegka Christ-a, liigikumangilkegka saaqutka.
Iwernga Atanemta nangllekeghllakaqaanga! Ugpeqillelitkaqaanga, piniqellelitkaqaangallu Christ Jesus-melngughmeng.
Sameng pilleghqaqa ipanguuq enkaam qamaglluni ugpeqsaghqaaguq, "Christ Jesus tagikaaguq nunamun yugulinaluki seghleghqestet." Whanga seghlelleghpigaagunga seghleghqesteneng.
Naqamllu Kiyaghneghem nangllegyagutkaqaanga. Enkaam usputaagunga naten tagkaan Christ Jesus-em utaqiilleghqaaneng seghleghqesteneng ugpeqesqelluni. Taana usputaq tamaakunun ayuquq ugpeqiyaghqanun ellnganeng unguvallengesqelluki kenlengilngughmeng.
Umiilegmun kenlengilngughmun, tuqupagningilngughmun, aliinneghilngughmun, ellnginaa Kiyaghneghuuq; ellnga quulvallenglillu usuqellenglillu quunperugllak kenlengunaan! Amen.
Timothy-mi ighnemni, qavngaq ilangita uuknaliqistet akuzitkegkaqaaten. Enkaam maaten qelghamken akuzitangit guututkiki pilluwamun. Tawaten pinitun pilluwaghllequten Christ-amun.
Ugpeqikestaa Christ-akun atuqluku liisimakegkan elqughutngalghii. Ilangita yuget atuqigatiit liisimakegkateng elqughutngalghiit enkaam naafqaqiit ugpeqilleteng katam angyaghpagiillghiistun.
Hymenaeus-enkuk Alexander-enkuk tamaakut akulngitnituk. Tuunegkaqagka Tughneghagh-mun liitesqellukek seghlepestaatun akuzitkefqaan Kiyaghneq pisqelluku.
Sivukluku kayemamken yughaatkesqelluki qamaglluki yuget, tungsiitesqelluki Kiyaghneghmun aklukegkiitneng, iyamsiqayagunnaketenllu Kiyaghneghmun.
Yughaatkiki umiilget, qamagllukillu igleghutilghiit, kiyaghsaghqaaluta nekeggmelluta maniguusimaluta, quulvaamalukullu Kiyaghneq.
Tawatelnguq yughalleq pinightuq, efqughnaghtuq Kiyaghneghmi Yugulighistemnni,
qayughllak qamaglluku yuuk yugulillengesugaa, liitesugaallu ipapilleq.
Taawa ataasiinaaguq Kiyaghneq, ataasiinaaguqlu ilaliighutista Kiyaghneghmunllu yugnunllu. Taananguuq yuuk Christ Jesus.
Ellmineng tuunegkaaguq aghqutnguluni itemunnaluki seghleghqellghitneng qamaglluki yuget. Taananguuq pilleghqaghlluwaaq Kiyaghneghem kelgutillgha yugulillengesugniluki yuget qamaglluki.
Tamaaken apalluqluku Kiyaghneghem nakmikegkaqaanga ungipaqistengulunga, apostle-ngulunga. Kayagtaanga apeghtiisqelluki Gentile-et ugpeqilleghmengllu ipapilleghmengllu. Ipa ungipaatamken, iqlengiqngunghitunga!
Tamaghhaani yughaghvigni yugiinaat yughiisqesuganka. Tamaakungulit kiyaghlleghhit qaatkulluteng Kiyaghneghem piyukellghanun. Yughaghlit nengugulluki iiggeteng sakraallngunatengllu aaghtiiraallngunatengllu.
Piyukankallu aghnat pinighnallghit kelgutesqelluki pinitun pilugullghitgun. Aatkiit mallegngafqiita nalighmeng kayngunaghyaghqaafqiita. Itupill pinighnalleteng kelgullitki aneghneghqilleghmegteggun, nakaan nuyaqegsaghwaalleghqun nalighmeng gold-mengllu pearl-mengllu ullngaqluteng nalighmeng akituqameng aatkameng aalluteng. Tawaten pilleq elqughutngaaq aghnanun maniguutkayugunilghiinun Kiyaghneghmun.
Yuget apeghtughinghata yughaghvigni aghnat nagasaghqaagut nepiighngaghmeng, malighqutaqluteng.
Aghnat apeghtughistesugigatanka nalighmeng igleghutistengusugigatanka yugnun. Nepiighngayaghqaagut,
qayughllak Kiyaghneghem ulimayuggaaqaqaa Adam, taagken Eve.
Adam-ngunghituq puughtellengegkaq, iwernga aghnaaguq puughtellengegkaq enkaam seghleghqestengughtekaaquq.
Iwernga aghnat ighniightuqumeng taghnughhaghneng yugulillengellequt nagneghumakuyeng neghyukluku Jesus, piniqimanginaqumeng ilameggneng, kiyaghsimanginaqumengllu agleghnaghluku kiyaghtaalleghmeng qusevegtellelighluteng.
Whaten pilleq ipanguuq: Kina alngunak igleghutistenguyukumi ugpeqanun taana qepghaqaq piyukegkaa piniipigtuq.
Igleghutista avutngisaghqaaguq, ataasimeng nuliilguyaghqaaguq, nuqenneghtuyaghqaaguq, sumeghtaghaqegsaghqaaguq, yupiinghuyaghqaaguq, upughanghuyaghqaaguq, apeghtughiyaqleguuqlu.
Suumestenguyaghqaanghituq, suuglluguyaghqaanghituq iwernga nanglleghtaghyaghqaaguq, qanengnaqigasaghqaaguq, maniyuneghtuyaghqaanghituq.
Igleghutistem igleghutngwaaghyaghqaqii mangteghaghmiini, avaqutanillu apeghtughyaghqaqii veghusnaatefqaami qaatkesqelluni.
Igleghutista igleghutillgiskumi ellmi katam nengllugutmineng, naten'ngam aflengakelleqaki ugpeqistengi Kiyaghneghem?
Igleghutista ugpenghhaanghisaghqaaguq, luuraq qukaayugtepagnayukan enkaam nanqigtellengellequq aghyuughyaghqaaluni Tughneghaghtun.
Igleghutista pinitun kiyaghsaghqaaguq ugpeqaanghilngughnun akuzitkesqelluku itagnaghluku. Enkaam seghlequughpagningilleqaat, Tughneghaamllu kayaalqepagningilleqaa.
Tawateghpigaq Deacon-etlu pinighluki akuzitkesaghqaagut, ipapighqengngayaghqaagut, wine-meng meghepagyaghqaanghitut, pakigneghuyaghqaanghitutlu manimeng.
Pegsaghqaqenghitiit apeghtuusat Kiyaghneghem qayvighqegkii, umyugiitlu seghleghyugisaghqaagut.
Igleghutistet nakmiighvagilgameng deacon-kaghqameng qepghaqalilluki liigiknakangit piniitangi yuget. Taagken deacon-ngughtesnakangit.
Tawateghpigaq aghnatlu pinighluki akuzitkesaghqaagut, yiillgiyaghqaanghitut, iwernga nuqenneghtuyaghqaagut, ataasiighmesaghqaagutlu sakun tamaghhaakun.
Deacon-et ataasimeng nuliilguyaghqaagut, igleghutngwaaghyaghqaqiit avaqutatengllu mangteghaghmiitengllu.
Tamaakut deacon-et qepghaqegtat quulvallengyaghqaagut, nalluneqsuknaanghitaatlu ugpeqilleghteng Christ Jesus-kun.
Sunanguq qantaghaqun elpenun pilanga, iwernga maaten elpenun latatkanka tamaakut apeghtuusat.
Enkaam kimaawimakuma latama liisimakesleqaaten naten ugpeqat kiyaghsaghqaatangi Kiyaghneghem nengllugutanganilnguut. Ellnginguut ugpeqistengi unguvalghiim Kiyaghneghem, aghveghaqetaagut, tunemaagutlu ipapilleghmun.
Nalluneqnaghhangunaki ugpeqaput apeghtuusat Kiyaghneghem qayvightekii seghleghllaguutlu ipapestaaghuutlu: Christ-a allgeqaaguq yugusipiguluni, Kiyaghneghem Taghneghagkenka liisimakestii tamaakut ellngan pikii elqughutngatangi, yaqulgetlu esghaqaqaat. Ungipaqegkaaguq nunataghhaani tamaghhaani, ugpeqegkaqaat nunataghhani tamaghhaani, taagken qilagmun mayuutkaguq.
Agleghnalghiik Taghneghak whateghlluwaaq piik kingulighni aghneghni ilangita yuget peglleqaat ugpeqilleghteng Christ-akun. Tawaten pillequt qayughllak qaatkelleqegkangit iqlengalghiit tughneghaat, apeghtuusiitlu.
Tawatelnguut apeghtuusat iqlengalghiineng pinguut. Iqlengiqelleteng aapghaqiit ipapigsugnighqelluki. Nagannaniqaqiit umyugateng liisimakilghiit elqughutngalleghmengllu anaggutngalleghmengllu.
Tawatelnguut yuget nengughutesnanighiiqut, ilangillu neqem neghesnanighaqiit. Iwernga Kiyaghneghem ulimaaqii qamaglluki neqet neghyaghqaaluki iyamsiqayagutaqluki. Ugpeqat liisimakilghiit ipapilleghmeng liisimakiit tamaakut.
Kiyaghneghem ulimaaghi qamaglluteng pinilghiinguut. Enkaam ighsaksaghqaanghitut tugukliimakumeng iyamsiqayagulluki.
Akuzitangakun Kiyaghneghem, yughakunllu aaftekaagut agleghnaghluki.
Tamaakut apeghtuusat liigikestengngwaaqufki ugpeqaalgutegpenun, pinilghiingullequten qepghaghtenga Christ Jesus-em. Ugpeqillghen iknaqughlleqaa liisimanginaqufki ipapillghet ugpeqat ugpeqaqegkangit, pinilghiitlu apeghtuusat qaatkegkaghten.
Nagategpenaki sasiinghilnguut ungipaghaatet tengvimun ayuqelghiit Kiyaghneghem ipapillghanun. Yeghlegi peghqigsaatkigu Kiyaghneghmun ayuqelghii kiyaghtaalleq.
Yugusim ulapellgha pinightuq, iwernga kiyaghtelleghput Kiyaghneghem piyukellghatun ayuqelghii pinighataghaghtuq. Kayusiisaghqaqiinkut whani unguvallemnni, tuunglighhaanillu unguvallghem.
Taana pilleq ipanguuq, enkaam qamagtengngwaaghluni ugpeqsaghqaaguq.
Tamaaken apalluqluku qepghaghllaguukutlu sagiqliightengnguukutlu yugnun ugpeqesqelluku ipapilleq. Tawaten piikut qayughllak neghyukaghput unguvalghii Kiyaghneq, Yugulighistengat qamaglluteng yuget, kiyang tamaakut ugpelghiit ellngakun.
Qeleghqi apeghtughqi tamaaken.
Kitumun alngunak palaqestegpenaan anglinghhaamallghen. Iwernga ugpeqanun usputaawi akuzilleghpegun, salleghpegun, piniqelleghpegun, ugpeqilleghpegun, pelungilluten kiyaghtelleghpegun.
Kaatellemnun kenlanga, ugpeqat qerngughunneghata atightuutaqiki Akuzitneng Igaqegkaneng, ungipaqitaqiki, apeghtughaqiki.
Atuqaqigu taghneghagnekun tunusaq ilugpenilnguq. Taana tunusaq tuunegkaaguq elpenun uuknaliqelleghqun Elder-et iigtighaqngaten.
Pinaqellghen qamaglluku piiqiki qelghutkanka. Tawaten yuget liilleqaat pillguughlleghhiiten.
Piraamsingwaaghluten kiyaghtaalleghpenillu apeghtughilleghpenillu. Tawaten pikuvek elpeneng yugulillequten, tamaakutlu nagatesteten.
Aghyuughpenaan siivanlleq yuuk, iwernga kavyungunaan nallghusaghaqigu atakelghiistun. Uyuqliit yuget anglegutkelghiistun piiqiki.
Siivanlleghet aghnat naakelghiistun piiqiki, enkaam uyuqliit aghnat nayagestun piiqiki, qiliighyukefqiita.
Kayusiitiki ugingighat aflengakistengiitkat.
Iwernga ugingighaq avaqutaghtukumi nalighmeng eltughaghtukumi, kelgullit nengllugutmeggnun kiyaghsugniluteng Kiyaghneghem kiyaghtesqellghatun. Aflengakelleghmegteggun angayuqateng akinaqelleqiit enkaam efqughlleqaat Kiyaghneq.
Ugingighaq ilakwaaghiitkaq sighimanguuq Kiyaghneghqun. Enkaam unugtuumaan, aghneghtuumaan yughaamanginaaguq kayusiitesqelluni.
Iwernga ugingighaq teghigniqnginaqumi ellmineng efqughhnaluni, unguvaghngaaghmi tuqukastun ayuqsaghqaaguq.
Qeleghqi ugpeqat tamaakut pisqelluki enkaam kitum alngunak seghlequunghillitki.
Kitum alngunak aflengakenghilkumiki ilakwaani, wata ellmi katam nengllugutni, tawaten pilleghmikun pegtekaqaa ugpeqilleni. Enkaam seghleghataghaallequq ugpeqaanghilngughmeng.
Ugingighaq 60 uksughtutkaliimakan, nengughtekaakanllu ataasimeng, aatgha igaqsaghngaaghmi ayuquq ugingighat atelghutiitgun.
Amalleqa tamangan liisimakaat qepghallegtulanga, katam avaqutani pinitun anglistellghatun, upughaneghtulanga, ugpeqaalgutmi itegiit ughvughaqluki, kayusighiiqluni seghleliilghiineng, quunpengllu pinitun piiqelghii.
Iwernga nuteghat ugingighat aatghit igaqegpenaki atelghutatgun. Yugusiita piyukellghan sakniqesneghisteng ugiighyugllequt. Tawaten pimakumeng naafqelleqaat akeqilleghteng Christ-amun.
Enkaam Kiyaghneghem nanqiglleqii aghyuughyaghqaaluki qayughllak naafqegkangat akeqilleghteng.
Taam saaghwakun ighsanitaghtaqii, itghiitughtaqii, yiillgitughtaqii, yanutquneghtughtaqii, akuzitkaqiitlu sangwaat akuzitkesaghqaqenghilketeng.
Enkaam itagnaghataghaghnayaghtut nuteghat uginghighat ugiighyaquyeng, taghnughhangluteng, aflengakesqellukillu nengllugutangit. Tawaten pikumeng anguyak seghlequughvigiitesleqaat whangkunneng.
Aawallu ilangi nuteghat ugingighat ugpeqaananighluteng maligusimaat Tughneghagh-mun.
Ugpeqaq aghnaq ilakwaalgukumi ugingighaneng, ellngan kayusiisaghqaqii. Enkaam ilangita ugpeqat kayusiinneghisaghngaaghmegteki ayuqiit. Taagken ugpeqat kayusiilleqiit uginghighat aflengakistengiitkat.
Elder-et igleghutiyuqat yugaghvigmi, taakunginaghhaagnengllu qepghalghiit apeghtughilleghqun, ungipaqilleghqunllu, quulvaghaqiteki malghughqelluki akileghtuusiit.
Qayughllak Akuzitet Igaqegkat piit, "Ox-a tutmalghii grain-meng malliighnaluki, neghesqelluku grain-meng sugrugiitighpenaan." Amalleqa, "Qepghaghta akileghtughyaghqaaguq qepghallghanun."
Nagategpenaki kinkut alngunak avutkilghiit Elder-meng anaggusimaniluku, wetkuqun avutkilghii liisimakistelgukan maalghugegneng nalighmeng pingayuneng.
Kina alngunak seghleghqumanginaqan, aghyuughnaken seghleghqennaniisqelluku ugpeqat manungitni. Tawaten pikuvgu ilangi tamaakut alingellequt.
Tamaakut qelghutanka elpenun qaatkesqelluki, pakiggutifqaavek nalighmeng taniilqifqaavek pisqelluten. Tawaten qelghamken esghaamanghitni Kiyaghneghenkut, Christ Jesus-enkut, nakmikegkatlu yaqulget.
Iigtighaghtegpenaan kina igleghutistekaghqaaluku yughaghvigmi. Taayughqegkuvek ilalkiinnayukavek seghleghqellghanun. Kiyaghtekestaa pelungilluten.
Meghhiinaghmeng meghegpenang, iwernga wine-ngiighhaghmeng meqaghaqluten kayutkelleqan aqsaqughpenun, qinuyugaatalleghpenunllu.
Ilangita yuget seghleghqellghit aliitngwaaghaqut, talwa salin nanqigtellghilluteng. Iwernga ilangita yuget seghleghqellghit aliighsaghqaagut kinguvaqwaaqun.
Tawateghpigaq aneghneghqillghat aliitngwaaghaqut, iwernga tamaakut aliinneghilnguut iighnganaanghitut.
Qamaglluteng qepghaghtelaaghet siivakeghllaglitki tamaakut piliitisteteng, enkaam kitum alngunak seghletun akuzitkenghillikek aatgha Kiyaghneghem, apeghtughilleghputlu.
Qepghaghtelaaghet piliitistengit ugpeqaalgutngukata siivakataghaghlitki qayughllak ugpeqaalgutkegkangit. Enkaam qepghaataghaghlitki qayughllak kayusiingwiit ugpeqaalguteteng piniqegkateng. Tamaakut apeghtuusaqikillu ungipaqikillu.
Kina alngunak apeghtughikumi allanguluku tamaakuneng apeghtuusaneng, itagnaqenghitii apeghtuusapigi Atanemta Jesus Christ-am. Ellngan apeghtuusaan ungipaatiinkut Kiyaghneghem piyukellghatun kiyaghtelleghqameng.
Kina alngunak allatun apeghtughilghii aangaayugneghllaguuq, liigikigatuq sameng alngunak. Aaghtiiraaghyuneghtuuqlu qaniqsuneghtuuqlu akuzitneng. Tawaten pillghem allgeghtaqii: aqinalleq, aghivatelleq, seghlequughutelleq, ugpequnnanilleq.
Tawatelnguut quunpeng aaghtiiraaghutestiiqut. Umyugiit sumeghneghlluugtaqut enkaam liisimaknanighaqaat ipapilleq. Sumeghmeggni qepghaaskumegteggu Kiyaghneq aklungighilleqniluteng piiqut.
Iwernga allgeghuteghllagllequkut kiyaghtekumta Kiyaghneghem kiyaghtesqesullghatun itagnaqluku pitutalvut.
Allgeghaqngamta nunamun kelqutngitukut, tuqukumtallu kelqutelgunaanghitukut.
Enkaam itagnaghllequkut neqelgukumta, aatkalgukumta.
Iwernga tamaakut aklungighiyulghiit nanghiiqullengaqut. Seghleghem piyukellghita tugwaaqii enkaam temngitwhaghllagughtaqut. Taagken piyukellghita sayugaqii naafqelleghmun.
Manimeng piniqilleq akuqaa qamaglluni seghleghem. Ilangita yuget pegtaqaat ugpeqilleghteng qayughllak manitughqaaghllagyulghiit. Enkaam ellmeggneng qivghughllagughtaqut.
Iwernga elpek Kiyaghneghem yukaaten, enkaam iqitngaluten tamaakuneng. Sagiqutiki elqughutngalleq, kiyaghten Kiyaghneghem kiyaghtesqellghatun, ugpeqillelighluten, piniqillelighluten, nuqenneghtuluten, nangllegtaghluten.
Pilluwaatigu ugpeqilleq qayughllak tawaten pilluwalleq pinilghiinguuq. Tugugullu kenlengilnguq unguvalleq. Kiyaghneghem tagsiqaqaaten tugukliisqelluku taana unguvalleq aapghaqngavgu ugpeqillghen ugpeqalghutnun.
Qeleghnaqamken nagasimanghani Kiyaghneghem, unguvallelitikam samun tamaghhaanun unguvalghiinun, nagasimanghanillu Christ Jesus-em, kiimsighilaataqughikam Pontius Pilate-mun.
Qelghamken piraamsiluten qaatkesqelluki qamaglluki qelgutkanka elpenun. Nagneghutiki kenlanga Atanemta Jesus Christ-am uteghninqiglleghanun. Tawaten pikuvek kitum alngunak anagguniluten pinaanghitaaten.
Kiyaghneghem pilleghqaghlluwaaghmini tagisleqaa Jesus Christ-a. Usuqnalghii Kiyaghneq, ellnginaaguq Igleghutisteghllak, ellnganguuq Umiilgat umiilget, Atanghat atanghet.
Ellngiinaaguq tuqungigalnguq. Kiyaghtengnguuq nighugrakegllagmi repall kitum alngunak tughaaghpagningitaa. Kitum alngunak esghiigataa, talwa esghaghnaanghitaa. Kiyaghneghem piklikek quulvalleqlu aghtughyaghqaanghilleqlu quunperugllak. Amen.
Qukaayugtesnanighqi tamaakut aklungilnguut nunami whani, talwa sighimasnanighqi aklungingitgun nalluneqnalghiitgun. Iwernga sighimasqiki Kiyaghneghqun. Ellngan ighlegutegpenaamta tuunaqiinkut sameng tamaghhaaneng pinighyuugusighqameng.
Aklungilnguut pinitun pisqiki, aklungitesqiki pinitun qepghalleghqun, ighlellngunaki tuuniyukestaghluki ilangitnun yugnun.
Tawaten pikumeng kagpaglleqaat aklungi ellmeggnun. Taana aklungi ayugilnguuguq tunemaq aagnakaghqiitnilnguq. Enkaam unguvallengellequt unguvallepigmeng.
Timothy, kelengakluki tamaakut Kiyaghneghem neghyukutkii elpenun. Iqitngaluten ugpeqaanghilnguut temngitwhaneng akuzitngitnengllu, aaghtiiraaghutellghitnengllu. Tamaakut ugpeqaanghilnguut sumeghmeggni liisimallepiilguniiqut, iwernga ipangunghituq.
Ilangita pegsimaat ugpeqilleghteng qayughllak ugpeqegkangat ipangunghilnguq liisimalleq. Kiyaghneghem quyaslisi.
Ukut latat Paul-meng pinguut apostle-nganeng Christ Jesus-em Kiyaghneghem piyukellghakun. Kayagtekaqaanga aapghesqelluku akequsaqegkaq unguvalleq Christ Jesus-melnguq.
Timothy-mun piniqepigtekamnun ighnemnun. Kiyaghneghem Atam, Christ Jesus-emllu Atanemta quyasliten, nangllekliten, nekeggmellelguslitenllu.
Unugtuumaan, aghneghtuumaan yughallemkun iyamsiqayugvikaqaqa Kiyaghneq elpeneng. Qepghaataqaqa seghleghyullngunanga, katam sivunemtun.
Esghaghyupigtaqamken allameng, qayughllak neqamikaqa pellghututaqngamtung qiyakaalghiiten. Enkaam quyaghllagllequnga qerngughunneqigtekumtung.
Neqamikaqa ugpeqillepiigen. Taananguuq ataasiq ugpeqilleq nengyughpek Lois-em, naagpeklu Eunice-em atuqegkangak. Liisimakngwaaghaqa elpeklu atuqngwaan.
Tamaaken apalluqluku neqangughsugamken, atuqumanginaghhu tunusan Kiyaghneghmeng, tuunegkaqaa iigtighaqngamken.
Kiyaghneghem taghneghalitellghitiinkut alingyugnalghiimeng. Itupill Taghneghagkenka imiqaqiinkut aghtughyaghqaanghilleghmeng, piniqelleghmeng, nuqetelleghmengllu.
Kayngukegpenaan ungipaqigu Ataneghput, talwa kaynguyagutegpenanga anusimingllaghaagunga Christ-a apalluqluku. Itupill aghtughyaghqaanghillghakun Kiyaghneghem ikfiqelgusighnga Pinilghiit Ungipat apalluqluki.
Kiyaghneghem yugulikaqiinkutlu nakmikegkaqiinkutlu pelungitesqelluta. Tawaten pikaaguq apalluqluki ellmi katam uspeqellenillu piniqillenillu, nakaan qepghalleghput apalluqluku. Piniqegkaqiinkut Christ Jesus-kun sivutghulluku piinlilleghqaan nunam.
Iwernga whaa piniqelleni liitestaa whangkunnun tagillghakun Yugulighistemta Christ Jesus-em. Christ-am naafqegkaqaa tuqulleq, taagken Pinilghiitgun Ungipatgun liitestiinkut tuqungigalngughmeng unguvalleghmeng.
Pinilghiit Ungipat apalluqluki Kiyaghneghem nakmikegkaqaanga ungipaqistengulunga, apostle-ngulunga, apeghtughistengulungallu.
Taakut apalluqluki ikfiqnguunga. Iwernga kaynguyunghitunga qayughllak liisimakaqa kinangutanga ugpeqegkaqa. Liisimakngwaaghaqa ellngan kelengaksaqlegwaa sangwaa neghyukutkaqa ellnganun kenlanga kingulighmun Aghneghmun.
Maligtiki apeghtuusapiget nagaquqaghten whangamneng. Usputaagut atughqaqaten. Apeghtuusaqiki ugpeqilleghqunllu piniqelleghqunllu allgeghtekaqaten Christ Jesus-meng.
Kelengakigu ipapilleq neghyukutkaq elpenun. Kelengakigu kayutkellukek Agleghnalghiik Taghneghak kiyaghlleghhiik ilumnni.
Liisimakan qamagtevzighluteng ugpeqat Asia-melnguut kayusighyugnaniimaatnga, talwa Phygelus-enkuk Hermogenes-enkuk.
Yughaatkengngwaanka Ataneghmun nangllegyagutesqelluki Onesiphorus-em nengllugutangi, qayughllak uglaghngaan ilutughsaghaqaanga. Kaynguyagusimangitaallu anusimingllaghaamalqa.
Kaataqngami Rome-emun ivan'ghiighutkaqaanga kenlanga naalkelleghminun.
Ataneghmun yughaatkaqaqa Onesiphorus nangllegyagutesqelluku tawani Aghneghmi! Liisimakan kayutkeghllakaqaqa Ephesus-mi.
Enkaangam elpek ighnemni, iknaqi atuqelleghpegun piniqellgha Christ Jesus-em.
Elpeklu tawantutkatlu nagatkaqasi apeghtuusanka. Enkaam apeghtuusanka neghyukutiki ataasiighmelngughnun. Taagken ellngita apeghtuusaqlegulleqiit ilameggnun.
Ikfiqelgusighqut pinilghiitun pilluwaghtengatun Christ Jesus-em.
Pilluwaghtem ilatngalghiim pilluwaghtenun efqughsugaqaa umiileni, enkaam akumghhuusigatuq pilluwaghtengunghilnguut kiyaghtaallghitnun.
Kayaalqiiraaghta kilgaaqumun malighqutaqenghilkumi liilightuusameggnun, allgeghunnaanghituq qaghpanganeng kayaalqiistem.
Ughleghiighllakaq piitesighaghta nengighyuwhaaghyaghqaaguq unataqata.
Sumeghtaaghaatkiki sameng pillghenka qayughllak Atanghem liigiksagutesleqaaten sameng tamaghhaaneng.
Neqamikluku Kiyaghneghem unguvaghtestekaqaa Jesus Christ-a tuqulleghmeng, kingunqaa David-em. Tamaakunguut ungipaqaqegkenka apenemki Pinilghiit Ungipat.
Ikfiqnguunga qayughllak ungipaqegkenka Pinilghiit Ungipat. Talwa qiipraghusighlunga ayuqunga liilightuusameng naafqiistetun. Iwernga akuzitangi Kiyaghneghem qiipraghutngitut.
Enkaam ikfiqusiqsugluku ayuqaqa sangwaa tamaghhaan Kiyaghneghem nakmikegkii yugulillengesqelluki Christ Jesus-kun. Yugulilleghmegteggun nighughqellengellequt kenlengilngughmeng.
Maakut pillghet ipanguut: Tuqulgusiimakumteggu, kiyaghtelgusighlleqaghput.
Iilqayunghilkumta, igleghutilgusighlleqaghput. Nallunqegkumteggu, ellnganllu nallunqelleqiinkut.
Ataasiighmenneghilkumta, ellnga ataasiighmetaquq qayughllak taaqnaanghituq ataasiighmenneghmeng.
Kitumun alngunak puygustegpenaki tamaakut. Kiyaghneghem nagasimanghani, kelengasaaghqi qaniqututkefqiita akuzitet pisqelluki. Qaniqutellghat kayutngunaanghituq, naafqengnginaghlleqaat ugpeqillghat nagallghiit.
Taakunginaghhaagneng qepghaa Kiyaghneghmun itagnaqesqelluten. Qepghaghtengu kayngukingigalnguq qepghaqamineng. Elqughaghllukullu apeghtuusaqigu Kiyaghneghem ungipaghpigaa.
Iqitngaluten temngitwhaneng, sameng pisiinghilngughneng aleghquutelleghneng. Tawatelnguut aleghquutellghet uyavaataghaghlleqiit yuget Kiyaghneghmeng.
Tawatelnguut temngitwhat apeghtuusat aqnighneghestun ayuqut mingitkayuget maamyaghqaanghilnguut. Hymenaeus-enkuk Philetus-enkuk apeghtughillghik tawatelnguugut.
Pegtekaqiik apeghtuusapiget qayughllak piiquk siingenllu tuqukat unguvaghtesimaniluki. Enkaam ilangitnun ugpeqnanightestekaqaak ipapilleq.
Iwernga ayugilnguq tunemaq Kiyaghneghem nekegtekaa qapragtepagningituq. Taaggun tunemakun igaqngaat akuzitet: "Atanghem liisimakii ellmi pini." Whatenllu igaqngaaq, "Kina alngunak tuqlughilghii aatghaneng Ataneghem, seghletun pineghmeng taaqli."
Mangteghaghllagmi allaaghhiinaghmeng salghutaghtuuq: ilangi ulimaaghuut gold-meng, silver-meng, unaghsimeng, qikumengllu. Ilangi salghutat megnunalghiinun atuugut, ilangi samun alngungak.
Kina alngunak ellmineng katam pelungighsaqumi seghleghmeng, salghutaghtun atughqaaghllequq megnunalghiimun. Aaftekaaghllequq atuuluni mangtegham yuganun. Taagken atughqaaghllequq alngunak pinilghiimun qepghaqamun.
Iqitngaluten sameng seghleghmeng anglinghhat atuqsugaqegkangitneng. Quunpeng atuqaqigu elqughutngalleq. Ataasiighmelluten, piniqingaluten, nekeggmellutenllu. Tamaakut atuqiki, maligulluten tuqlughilghiinun Ataneghmun qamaken pelungilngughmeng ilumeggneng.
Iqitngaluten temngitwhaneng aleghquutellghitneng yuget akuzitkilghiineng liigikumangilkemeggneng. Liisimakaten aaghtiiraaghutestikayuguut.
Atanghem qepghaghtenga aaghtiiraaghtengunghituq. Itupill nangllegtaghyaghqaaguq tamanganun. Pinilghiinguyaghqaaguq apeghtughista. Nuqenneghtuyaghqaaguq.
Atanghem qepghaghtenga kavyugisaghqaaguq apeghtughikumi kipullginaalghiinun. Walluumllu Kiyaghneghem avuteghqestaqliki ugpeqesqelluku ipapilleq.
Enkaam liisaaghaghyaqumeng anagnayaghaat Tughneghaam negaghaa. Tughneghaam naapsimaneghminiki aaghqutaqaqii.
Liisimakesugamken kingulighni aghneghni seghleliighllaguyaghqaaguq.
Yuget ellmeggneng piniqellequt, maniyuneghtullequt, yamrratullequt, aangaayugllequtlu. Seghlequughlleqiit ilateng, qaatkennaanghitiit angayuqateng, iyamsiqayugnaanghitut, waaknanighlleqaatlu Kiyaghneq.
Piniqinaanghitut, seghevutinaanghitut, iqlengiqutkillequt, suugllugullequt, amyuqetiqellequt, ugumikelleqaatlu sangwaa alngunak pinilghii.
Uveghpagulleqiit ilateng, nangyiighullequt, qukaayugteghllagllequt, teghigniqelleq piniqataghaghlleqaat pakiggulluku Kiyaghneghmeng.
Qaaymegteggun ugpeqaayugllequt, iwernga kiyaghtaallghita apeghlleqaat avangitulngi Kiyaghneghem aghtughyaghqaanghillghaneng. Iqitngaluten tawatelngughneng yugneng.
Ilangi tamaakut nenun iitghaataghllequt aaghqutaqepigesnaghnaluki nallekaghnilnguut aghnat. Tamaakut aghnat seghleghqellghita uqigtuqusighllaglleqii, seghleghemllu piyukellelghutngita aaghqutaqelleqii.
Tamaakut aghnat nagallequt apeghtughillghanun kitum alngunak, taawanginaq liinnaanghitaat ipapilleq.
Tamaakut apeghtughilghiit ellngitnun kipullginaaghlleqaat ipapilleq, katam Jannes-enkuk Jambres-enkuk kipullginaallghegketun Moses. Umyugaghlluugllequt, ugpeqillghatlu ipangunghillequq.
Iwernga tawaten pillghat mulunaanghituq. Temngitwhallghat aliillequq tamanganun, katam Jannes-enkuk Jambres-enkuk temngitwhallghak aliitngallghatun.
Iwernga elpek liisimakngwaaghaten apeghtughillghenka, kiyaghtaalqa, apallaallu kiyaghtelleghma. Liisimakanllu ugpeqilqa, iilqayunghitelqa, piniqilqa, aghuliilkaamalqa.
Liisimakan amyuqetaatkesilqa, ikfiqelqallu. Liisimakan tawaten pikaqaatnga Antioch-mi, Iconium-emi, Lystra-millu. Uglaghngaan amyuqetaatkellengegkaagunga, tawalliima Atanghem yugulikaqaanga tamaghhiitneng.
Tamaghhaghmi amyuqetaatkellengellequq kiyaghsulghii Kiyaghneghem piyukellghatun Christ Jesus-kun.
Seghleghet yuget, puughtistetlu, seghleghughtaghaghllequt. Puughqughllequt, ellngitlu puughtellengellequt.
Iwernga elpek atuqumanginaghqi apeghtuusat liitkaghten, ugpeqepiikaghten. Liisimakaten ipangutangi, qayughllak liisimakaten kinkungutangi apeghtughistekegkaghten.
Ima taghnughhaategpeneng liisimakegkaqaten agleghnalghiit Akuzitet Igaqegkat. Akuzitet Igaqegkat apeghtughyaqlegwaaten yugulilleghqameng ugpeqilleghpegun Christ Jesus-kun.
Qamaglluteng Akuzitet Igaqegkat Kiyaghneghem aneghziilqii. Enkaam apeghtughisighqaagut, aghyuughusiighqaagut, nallghusaasighqaagut anaggutelleghmun, apeghtughisighqaagutlu pinitun kiyaghtaalleghqamun.
Enkaam atuqluki Akuzitet Igaqegkat, Kiyaghneghem qepghaghtenga peghqigsaghwaaghngallequq, yataaghqengngallequqlu tamaghhaanun aneghneghqilleghmun.
Christ Jesus tagikumi igleghutinaluni Ataneghpagulleghmini, nanqiglleqii unguvalghiitlu tuqukatlu. Enkaam nagasimanghegkeni Kiyaghneghenkuk Christ Jesus-enkuk, qelghamken
ungipaqiki Pinilghiit Ungipat. Sagiqluten ungipaqiki yugnun nagasugughngaata nalighmeng nagasugunghiteghngaata. Nekeggmelluten apeghtughilleghpegun ugpeghtesnaqiki, ineghtiki anaggutellghitneng, kayemikillu.
Pilleghqaq taginguuq yuget nagasugnanighllequt ipapignun apeghtuusanun. Ivaghillequt piyukegkameggneng apeghtughistelghutneng nagatepigesnaghnaluki nagaqughyukegkaghhiinateng.
Nagasugnanighllequt ipapilleghmun, nagasugyagullequt temnginun ungipaghanun.
Iwernga elpek iiwleng nekeggmelluten, nagneghutigu sangwaa piyaghqan ikfiqngughngaaghpek, ungipaqikestaa Pinilghiineng Ungipaneng. Elpek qepghaghtekegkangaten Kiyaghneghem, apeghiighhu qamaglluku qepghaqaq elpenun pisqegkaa.
Whanga aghqutkesaghqaaghsimaanga Kiyaghneghmun, tuqulleghqaqa kaasaghtuumaaq.
Pilluwaamaaqa pinilghii pilluwalleq, apeghiighaqa kilgaaqulqa, ataasiighmesimanginaqaagunga Ataneghmun.
Enkaam taawa Kiyaghneghem utaqiitngwaa whangamnun qaghpanga elqughutngallghem. Atanghem elqughlluku nanqigtistem akileghtughlleqaanga Nanqigtillghem Aghneghani. Whanganginaagpenanga iwernga akileghtughlleqii qamaglluki tamaakut qelanelghiit tagilleghqaaneng.
Pinaqellghaagken qamagllukek tagiragkiighi whangamnun.
Demas-em piniqsaliisimaa nunam kiyaghtaallgha enkaam unisimaanga, aghulaqumaaq Thessalonica-mun. Crescens Galatia-simaaq enkaam Titus Dalmatia-mun pimaaq.
Luke-nginaghhaq whangamnituq. Mark aqfaluku kelqennaken qayughllak kayutkepigtaqa qepghallemni.
Tychicus Ephesus-mun kayagsimaaqa.
Troas-mellunga unitkaqagka qaasligka Carpus-enkuni. Taginaqegkuvek tagitaghhnakegken. Tagitaghhnaketenllu iimgat iganka, kiyang taakut amiirameng ulimaaghet.
Alexander-em siilumeng sangllaghtem elngaatall seghletun pikaqaanga. Atanghem aghyuughnaaghaa tawaten pillghaneng.
Elpeklu kelengakluku tawaten pinayukangaten qayughllak ungipaghput ugumikepigtaa.
Nanqigtistemun aglaasuwhaaghaqngatnga kitum alngunak mesighaasaghtullghitaanga, yeghlegi uniqaghaatkaqaatnga. Yughaatkaqanka Kiyaghneghmun akinaqefqiita pisqelluki tawaten pillghitneng.
Iwernga Ataneq whangamnitkaaguq. Iknaqusiqaqaangallu ungipaqesqelluki iinguniita Pinilghiit Ungipat qamaglluki Gentile-et nagaqiisqelluki. Enkaam Kiyaghneghem yugulikaqaanga tuqutelleghqameng.
Atanghem yuguliyaghqaqaanga tamaghhaaneng seghleghem sughugallghaneng, enkaam paqnanangunaan aglaalleqaanga qilagmelngughmun Ataneghpagulleghminun. Ellnganun usuqilleq quunperugllak kenlengunaan. Amen.
Ungipaataghhnaketen Priscilla-nkuk Aquila-nkuk, Onesiphorus-enkutlu nengllugutkullghiit suumqaqankanguq.
Erastus unegtekaaguq Corinth-mi; qinuyugutanganeng Trophimus unitkaqaqa Miletus-mi.
Uksughvagilgan taginaqeghllagi. Eubulus-enkut, Pudens-enkut, Linus-enkut, Claudia-nkut, ilangitallu ugpeqaalgutet ungipaatesqiisi suumqaqiisinguq.
Ataneq taghneghaghpenilli, quyaslisillu.
Ukut latat Paul-meng pinguut qepghaghtenganeng Kiyaghneghem, apostle-nganengllu Jesus Christ-am. Kayagtekaagunga kayusiitesqelluki Kiyaghneghem nakmikegkii yuget ugpelleghtughtaghiisqelluki, liitesqellukullu ipapilleq. Taam ipapillghem kayusighlleqii yuget kiyaghtelleghqiit Kiyaghneghem piyukellghatun.
Taagken ataasimeng ipapilleghmeng sighimallelguukut kenlengilngughmeng unguvalleghmeng. Iqlengiqigatngwaaghem Kiyaghneghem akequsaqegkaqaa taana unguvalleq ima ayumirugllaggaaneng.
Enkaam pilleghqaghlluwaaghmini Kiyaghneghem liitestekaqaa taana kenlengilnguq unguvalleq ungipamikun. Whangamnun neghyukutkaqaa ungipani enkaam ungipaqaqaqa qelghutellghatun Kiyaghneghem Yugulighistemta.
Ukut latat Titus-mun pinguut, ighnepikamken ugpeqillemtegnegun. Kiyaghneghem Atam, Christ Jesus-emllu Yugulighistemta quyaslitenllu nekeggmellelguslitenllu.
Unitkaqamken Crete-mi, apeghiighesqelluku qepghaqaghput apeghiillghilnguq. Nakmiightiisqesugamken Elder-kaghqameng yughaghvignun tamaghhiitni town-et. Neqamikluki qelghutkanka:
Elder-kaghqaq avutngisaghqaaguq; ataasimeng nuliilguyaghqaaguq, avaqutiillu ugpeqaayaghqaagut; nelliqneghuyaghqaanghitut, qaatkusigasaghqaanghitutlu.
Igleghutistengutmineng Kiyaghneghem qepghaqaanun, Elder-a avutngisaghqaaguq. Yukeghqenghuyaghqaanghituq, nalighmeng kaatqaghtaamanguyaghqaanghituq, nalighmeng suumestenguyaghqaanghituq, nalighmeng suuglluguyaghqaanghituq, nalighmeng pakigneghuyaghqaanghituq aklungighinaluni.
Itupill upughanghuyaghqaaguq, piniqistekaghqaqaa pinillghem. Nuqenneghtuyaghqaaguq, elqughutngayaghqaaguq, taghneghagmikun pelungisaghqaaguq, nuqetutiyaghqaaguq alngunak seghleghmeng.
Ellnga ataasighmesaghqaaguq ipapignun apeghtuusanun apeghtughallengelleghmitun. Atuqluki ipapiget apeghtuusat kayemelleqii yuget, liigikesleqiillu apeghtughistesighwaaghet anaggutnganiluki.
Uglaapigtut qaatkusugigalnguut, temngi akuzilghiit puughtilghiit ilameggneng, kiyang tamaakunguut apeghtughilghiit Gentile-et ugpeqiit circumcise-eyaghqaaniluki.
Taaqestiki tawaten apeghtughillghitneng. Temngimeng apeghtughilleghmegteggun alngunaseghaghqaqiit iinguniita nengllugutet. Apeghtughiiqut apeghtuusaghqaqenghilkemeggneng; tawaten piiqut aklungighipigesnaghnaluteng.
Ataasim Crete-eghmiim uuknaliqistem pikaqii, "Crete-eghmiit quunpeng iqlengaghtut, ugighsalghiistun teghikusastun ayuqut, ighsanitalghiinguutlu negheghllaget."
Tawaten pillgha ipanguuq. Taana apalluqluku qevuulluki aghyuughqi Crete-eghmiit ugpeqiit ugpeqesqelluki ipapiget apeghtuusat.
Ungipaatiki nagannanighlitkinguq Jews-et temngi ungipaghaatangit. Qaatkennanighlitkinguq yuget qelghusangllaqiit. Taakunguut ighsakikat ipapigneng apeghtuusaneng.
Sangwaa qamaglluni pelungituq tamaakunun pelungilngughnun. Iwernga sangwaa qamaglluni pelunginneghituq tamaakunun pelunginneghilngughnun. Kiyaghtengnguut seghleghqelleghmi, ugpeqigataatlu Christ-a. Umyugiitlu sumeghneghitlu nukeggnaghtekaagut, enkaam liigiksaghqaananiimaat pinilleqlu seghlelleqlu.
Liisimakniiqaat Kiyaghneq iwernga kiyaghtaallghita ipapighqaqaat nallukutanga: ugumiknipigtut, qaatkusigatut, sasiinghitutlu sangwaa alngunak pinitun pinaanghitaat.
Iwernga elpek apeghtuusaqiki ugpeqanun ipapiget apeghtuusat.
Apeghtughqi nuyekliit yuget nuqenneghtusqelluki, siivaknalghiinguluki, sumeghtaghayusqelluki, ayepsugitesqelluki ugpeqilleghqun, piniqilleghqun, nuqenneghtulleghqun.
Tawateghpigaq apeghtughqi nuyekliit aghnat kiyaghtesqelluki tuun'ngaluki Kiyaghneghmun. Seghletun akuzitkesaghqaqenghitiit ilateng, nalighmeng megheghllafqiita wine-meng. Apeghtughiyaghqaagut pinitun kiyaghtaalleghqameng,
enkaam peghqighlleqiit uyuqliit aghnat piniqesqelluki ugingitlu avaqutiitlu.
Sumeghtaghaqegsaghqaagut, pelungisaghqaagut kiyaghtaalleghmeggni, qepghaqegsaghqaagut nemeggni, nangllegtaghyaghqaagut, qaatkusaghqaagut ugimeggnun. Enkaam kitum alngunak seghlequughnaanghitii Kiyaghneghem apeghtuusii.
Tawateghpigaq qeleghqi nukalpigat nuqenneghtusqelluki.
Elpek salleghpegun tamaghhaakun, usputaawi ellngitnun aneghneghqilleghpegun. Apeghtughiiqi ipapighqelluten, piraamsiluten.
Wataghllak apeghtuusaqegkan elqughutngali enkaam kitum alngunak seghlequunghillinkut. Tawaten pikuvek kipullginaaghtet seghletun akuzitkennaanghitiinkut, kipullginaallghitallu kaynguyugtesleqii.
Apeghtughqi qepghaghtelaaghet qaatkesqelluki piliitestengit, efqughtengngwaaghesqellukillu. Veghusnaghyaghqaqenghitiit,
nalighmeng teglegviksaghqaqenghitiit. Yeghlegi quunpeng pinitun, ataasiighmelluteng piyaghqaqiit. Enkaam salleghmegteggun tamaghhaakun piyuknangllaghlleqiit apeghtuusii Kiyaghneghem Yugulighistemta.
Tawaten kiyaghsaghqaagukut qayughllak Kiyaghneghem aliightekaqaa piniqelleni yugulillengesqelluku yuuk tamaghhaan.
Taam piniqellghem apeghtughiinkut pegtesqelluku kiyaghtaalleq Kiyaghneghmun ayuqenghilnguq, ighsakesqelluki nunam yugan piyukellghi seghleghqengngalghiit. Apeghtughiinkutlu nuqenneghtusqelluta, elqughutngaluta, kiyaghtesqelluta Kiyaghneghem piyukellghatun nunami whani.
Tawaten kiyaghtelta utaqiimaluta quyanalghiimeng sighimalleghmeng. Sighimalqaghput nighughqengngalghii aliilleghqaa Jesus Christ-am Kiyaghneghllamta Yugulighistemta.
Ellmineng tuunegkaaguq yugulinaluta tamaghhaaneng seghleghqelleghmeng. Tawaten pikaaguq qayughllak pelungighsaghyukanginkut ellminun yuguluta, sagiqluta aneghneghqisqelluta yugnun.
Apeghtuusaqiki tamaakut ugpeqanun. Kiyaghneghem qelghusii atuqluki kayemiki, aghuliightikillu seghletun pingukata. Yeqay kitumun alngunak ukavaghtestegpenang.
Neqangughtiki ugpeqat malighqutaqesqelluki kavemem igleghutistengitnun, umiilwaaghnunllu. Qaatkutngayaghqaagut, apeghiighngayaghqaagut tamaghhaanun aneghneghqilleghnun.
Ungipaatiki kina alngunak seghletun akuzitkefqaan, aaghtiiraafqaan pisqelluku. Itupill nekeggmetulluki, qusevegngatulluki pisqelluki tamanganun.
Whangkutallu sivunghani nalluyaghtukut, qaatkusigasaghtukut, puughtengngayaghtukutlu. Yugusimta piyukellgha ayghiilluku, itagnaghqusiqluku ayuqsaghaghput. Unguvalleput kiyaghusiqsaghaput seghlepestaaghmun, aqinalleghmunllu. Yuget ugumiksaghiinkut, ugumikusaghtukutlu.
Iwernga Kiyaghneghem Yugulighistemta liisimakestekaqiinkut nangllegtalleghmineng, piniqelleghminengllu.
Yugulikaqiinkut apalluqluku nangllegtalleni, nakaan aneghneghqillemteggun. Agleghnalghiignekun Taghneghagnekun ughvuqaqii seghleghqelleput, nutaghamengllu unguvallelitkaqiinkut.
Kiyaghneghem kuuvegkaqaak Agleghnalghiik Taghneghak kemnapigllukek whangkunnun Jesus Christ-akun, Yugulighistemteggun.
Kiyaghneq tawaten pikaaguq piniqelleghmikun nallghusaghnaluta elqughutngalleghminun. Enkaam sighimallelguukut whangkuta piliinnaluku kenlengilnguq unguvalleq.
Tamaakut pillghet ipanguut. Tamaakut apeghtuusat elpenun sagiqutesqesuganka yugnun qaatkesqelluki. Taagken ugpellelget Kiyaghneghqun aneghneghqipestaaghllequt. Tamaakut aneghneghqillghet pinilghiinguutlu kayutnguutlu tamanganun.
Iwernga elpek iqitngaluten tamaakuneng temngi qaniqullghiineng, aaghtiiraaghullghiineng sivuneghmeng aatghitneng, Liilightuusanengllu. Tamaana sasiinghituq, kayutngunaanghituq kitumun alngunak.
Kina alngunak aafquutestilghii kelengasaaghnaken ataasimeng nalighmeng alghighluku. Naganneghilkan peggnaken.
Liisimakan tawatelnguum yugem ighsakegkaqaa ipapilleq, seghleghqestenguuqlu. Enkaam ellngan katam seghleghqellghan nanqigsaghqaaghtesleqaa aghyuughyaghqaaluku.
Aglaghtestekumkun Artemas nalighmeng Tychicus elpenun, Nicopolis-ennaqeghllaggaaten, qayughllak uksughsugaqunga tamaani.
Kayusighnaqeghllagnakegken lawyer-a Zenas, Apollos-lu igleghalleghqagkenun. Wataghllak yataaghqunnakegken kelqesaghqameng sameng aklukegkagkeneng.
Ugpeqaalgutemta peghqigsaatkellitgu aneghneghqutkaghqaq enkaam kayusighyaqlegughhnakangit aklukegkapilget. Temngi kiyaghtaafqaameng pilit.
Qamaglluteng whangamnilnguut piniqiisinguq. Piniqelleghput aapqaghnaken ugpeqaalgutemnnun piniqistemnnun. Kiyaghneghem quyaslisi qamagllusi.
Ukut latat Paul-meng pinguut, anusimingllaghaq Christ Jesus apalluqluku, ugpeqaalgutemnnengllu Timothy-meng. Piniqegkamtegnun qepghalgutemtegnun Philemon-mun,
ugpeqanunllu qerngughutkayugnun mangteghaghpeni, Apphia-munllu nayamnnun Christ-akun, Archippus-munllu pilluwalgutemtegnun.
Kiyaghneghem Atamta, Atanemtallu Jesus Christ-am nanglleklisillu, nekeggmellelguslisillu.
Philemon-mi, quunpeng iyamsiqayugvikaqaqa Kiyaghneqa yughaatkennemken,
qayughllak nagaqughaqaqa piniqellghen tamaghhiitnun Kiyaghneghem yugitnun, ugpeqillghenllu Ataneghqun Jesus-kun.
Yughaatkaqamken ungipaatesqelluki ilaten ugpeqillemnneng Christ-akun. Tawaten pikuvek liigikataghaghlleqaten qamaglluki quyastellghet allgeghtekaput Christ-akun.
Ugpeqaalgutemni, piniqilleghpek Kiyaghneghem yuganun quyasteghllagaangallu kayemaangallu! Piniqelleghpek quyastii Kiyaghneghem yugi.
Tetugnaanghitunga qeleghnaluten Christ-akun atuqesqelluku elqughutngalghii, iwernga tawaten pinaanghitunga.
Piniqutelleghpung apalluqluku aapfikamken atuqesqelluku elqughutngalghii. Whanga, Paul, nanevgaagunga, anusimingllaghaagungallu apalluqluku Christ Jesus.
Whanganguuq aaputilghii ighnemnun, Onesimus-mun. Anusimingllaghvigmi ataliitkaqaanga Christ-akun.
Sivunghani sasiinghisaghtuq elpenun, iwernga whaa kayutngughtepigsimaaq whangkutegnun.
Onesimus elpenun aglaghtesnaqaqa, leganqun iluka maligunnaquq ellngakun.
Whangamnitesuguyaghaqa kayusiitesqellunga anusimingllaghvigmi, katam elpek kayusiinnayaqevnga maansaquvek. Liisimakegkenqun anusimingllaghaalghiinga Pinilghiit Ungipat apalluqluki.
Iwernga whangamnitesnaanghitaqa wetkuqun sivukluten aaptaghlluten. Itagnaqumakuvgu whangamnitesqelluku taawa elpek piyukelqelleqan, qayughllak qelghunghitamken tawaten pisqelluten.
Entaqun Onesimus iqitaghtekaaguq elpenisaghqaaluni quunperugllak.
Ellnga paninang qepghaghtelaaghuuq. Iwernga qepghaghtelaaghumalleghmineng angliighataghaamaaq qayughllak piniqegkaaghsimaaq ugpeqaalguta. Piniqepigtaqa, iwernga elpek piniqataghaghlleqan qepghaghtelaaghuluku, ugpeqaalgutngulukullu Ataneghqun.
Enkaangam tugukliimakuvnga qepghalgutngulunga, tuguklighnaken Onesimus whangangusluku.
Sameng seghletun pimakangaten nalighmeng asengemakangaten, asengenga whanga llivikelleqaqa.
Whaa, whanga katam iiggemneng igaghtunga whaten: whanga, Paul, llivikelleqamken. Iwernga puygugpenaan unguvallghen asengeluku ayuqan whangamnun.
Aa-a, ugpeqaalgutemni, aapfikamken Ataneghqun tugukliisqelluku Onesimus. Tawaten pikuvek quyasleqaghpenga Christ-akun!
Lataamken liisimakngwaaghluku qaatkesaghqaqan qelghutkaqa elpenun, repall qaayghulluku pillequten.
Atwhay, nekaghqangllaataghhnakevnga qayughllak sighimanguunga Kiyaghneghem kiimsighlleqii yughallesi, enkaam elpesinun pillequnga.
Epaphras-emnguq piniqiisi; anusimingllaghalgutkaqa apalluqluku Christ Jesus.
Qepghalgutmallu Mark-enkut, Aristarchus-enkut, Demas-enkut, Luke-enkut ellngitallunguq piniqiisi.
Piniqellgha Atanghem Jesus Christ-am tamaghhaghpesinilli.
Sivunghani agani uglaghlukullu, allaaghhiinaalukullu Kiyaghneghem aleghquqaqii sivuneput uuknaliqistetgun.
Iwernga ukuni kingulighni aghneghni aleghquqaqiinkut Ighneghmikun. Ellngakun Kiyaghneq nunangllaqaaguq, nakmikegkaqaallu piliitesqelluku sangwaa tamaghhaan.
Ighneghem kuukgutaqaa Kiyaghneghem nighughqellgha, Kiyaghneghtungwaaqlu ayuquq. Sangwaat qamaglluki nagneghastengngwii tawatelluki aghtughyaghqaanghilnguutgun akuzitmikun. Ighneghem tuunegkaqaa ellmi katam unguvalleni ukmangighnaluta tamaghhaaneng seghleghqellemnneng. Apeghiighyamigu tawaten pilleni, qilagmi aqumegkaaguq aghenqigneghakun Kiyaghneghem, aghtughyaghqaanghitelleghpigaam.
Kiyaghneghem quliightekaqaa Ighneq yaqulegneng, atelitkaqaallu ingyaatngalghiimeng aatghitneng.
Tawaten pikaqaa qayughllak Kiyaghneghem pimangitii nalighhiiniit yaqulget whaten, "Ighneqamken; aghneghmi Ataliitaghpenga." Kiyaghneghemllu pimangitii nalighhiiniit yaqulget whaten, "Atakelleqaanga enkaam ellnga Ighneqelleqaqa."
Kiyaghneghem kayagsaghqaaghsamigu Ighneqsuwhaani nunamun, whatenllu pikaaguq, "Yeqay qamaglluteng Kiyaghneghem yaqulgita manigughlitgu."
Whatenllu pikaaguq yaqulegneng, "Kiyaghneghem yaquleni anuqestun lliightestekaqii. Qepghaghtengi kumaghulghiistun kenghestun lliightestekaqii."
Iwernga Kiyaghneq Ighneghmineng whaten pikaaguq, "Kaay Kiyaghneq, aqumutagken kenlengisaghqaaguk quunperugllak! Igleghulleqan ataneghpagullghen elqughutngallelighluku.
Piniqan elqughutngalleq, ugumikan anaggutngalleq. Tamaaken apalluqluku Kiyaghneq, Kiyaghneghpek nakmikumaatenllu quulvaamaatenllu pakiggulluku ilagpeneng. Enkaangam quyastighllagtuq anoint-eluten mesiighmeng."
Whatenllu pikaaguq, "Elpek, Ataneq, piinlighyuggaaghmi nunangllaqaaguten, iiggegpenengllu qilagangllaqaaguten.
Qamaglluteng aviighusaghqaagut, iwernga elpek kiyaghsaghqaaguten. Aghyughyaghqaagut aatkastun.
Imegteghlleqaten qaasligetun, simighlleqatenllu aatkastun. Iwernga elpek quunpeng almesiqelleqaaten, aghyughyaghqaanghitutenllu."
Kiyaghneghem pimangitngwaaghii nalighhiiniit yaquleni whaten: "Aqumi whagun aghenqignemkun, kenlanga anguyagten tunemaliitestellemnun itegaghpek asinganun."
Sangaawan'ngam yaqulget? Qamaglluteng taghneghaagut qepghaatilghiit Kiyaghneghmeng, kayagtaqiillu kayusiitesqelluki tamaakut yugulillengyaghqat.
Tamaaken apalluqluku sumeghtaghaatkengngwaaghelteki ipapillghet nagaquqaput luuraq waaknaniqestaghnayukamteki.
Kiyaghneghem apeghtuusii ipanguut; aapqaqii yugnun yaqulegteggun. Kina alngunak qaatkunneghilnguq apeghtuusanun, Kiyaghneghem aghyuughlleqaa aghyuulleghqaghtutalangatun.
Enkaam ighsakumakumteggu Kiyaghneghem yugulighilleghllaga anagpagningitaghput aghyuughilleghqaa. Atanghem apeghyuggaaqaqaa taana yugulilleq. Taagken tamaakut nagaquutkat ellnganeng, ipapighqaat whangkunnun.
Kiyaghneghemllu ipapighqegkaqaa whangkunnun. Tawaten pikaaguq atuqelleghmikun allaaghhiinaat allaaghlluwhaghtillghet, uyegtelleghmikunllu tunusii Agleghnalghiim Taghnegham piyukelleghmitun.
Kiyaghneghem nakmikellghitii yaqulget igleghutisqelluki sivumelngughmun nunakaghqamun. (Taananguuq nuna akuzitkegkefut.)
Nalighneghitni Akuzitni Igaqegkani whaten igaqngaaq, "Kiyaghneq, sangaawa yuuk umyugaghmikaqegken, nalighmeng ighnegha yugem aflengakegkan?
Ulimaaqan ukavaqaanlluku yaqulegneng, qaghpaliqaqan nighughqelleghmengllu quulvalleghmengllu,
igleghutistengllaqaqanllu samun tamaghhaanun." Tawanillu Akuzitni Igaqegkani igaqngaaq, Kiyaghneghem ulimaaqaa yuuk "igleghutistenguluku samun tamaghhaanun." Taana whaten pisiiguq sangwaa qamaglluni ilatngaaq igleghutillghanun. Naqamllu salin esghiigataghput yuuk igleghutilghii samun tamaghhaanun.
Iwernga esghaghaghput Jesus! Kiyaghneghem natengiighhaq ukavaghtestekaqsaghaa yaqulegneng. Maaten esghaghaghput qaghpaluni nighughqelleghmengllu quulvalleghmengllu qayughllak ikfiqluni tuqukaaguq. Kiyaghneghem piniqellgha apalluqluku, Jesus tuqukaaguq tamaghhaanun.
Kiyaghneghuuq ulimaghikaq sameng tamaghhaaneng ellminun, nagneghastengngwiillu tawatelluki. Itagnapigtekaaguq Kiyaghneghem pinighsaghwaaqaqaa Jesus ikfiqelleghqun piinlightenguluku yugulillghitnun. Enkaam Jesus-em tagisaghqaaghtekaqii yulghutet nighughqelleghmun.
Jesus-em pelungighsaqaqii yuget seghleghqellghitneng. Enkaam ellngallu tamaakutlu pelungighsaqii, qamaglluteng Atakaat Kiyaghneq. Tamaaken apalluqluku Jesus-em kayngukigatii atighyaghqaaluki anglegutnguluki.
Jesus-em pikaqaa Kiyaghneq, "Apeghlleqaqa aatghen anglegutemnun; usuqelleqamken qerngughutkata."
Whatenllu pikaaguq, "Neghyukelleqaqa Kiyaghneq." Pikaaguqlu, "Whaantunga, taghnughhaatlu Kiyaghneghem tagivaqii whangamnun."
Taakut taghnughhaat yuguut kemekralgetlu aalguutlu, enkaam Jesus ellngistun lliiqaaguq. Tawaten pikaaguq tuqunaluni naafqennaluku Tughneghaq, aghtughyaghqaanghillelek tuqumun.
Enkaam tawaten pilleghmikun itemutkaqii tamaakut qepghaghtelaaghestun ayuqelghiit unguvalleteng qamaglluki qayughllak alikngukangat tuqulleq.
Whateghllugaaghuuq yaqulgunghitut Jesus-em kayusiqii, iwernga Abraham-em kingunghi kayusighaqii.
Tamaaken apalluqluku Kiyaghneghem Jesus lliightestengngwaaghyaghqaqaa whangkutestun. Tawaten qepghaasaqlegwaa Kiyaghneq High Priest-nguluni, nangllegtaghlunillu ataasiighmellunillu. Enkaam tuuniyaqlegughtekaaguq aghqutmeng Kiyaghneghmun seghevutesqelluki yuget seghleghqellghit.
Jesus ikfiqegkaatminengllu nanghiiqullengegkaatminengllu, kayusighyaqlegwii tamaakut nanghiiqullengelghiit.
Enkaangam ugpeqaalgutemni, Kiyaghneghem aaftekaqiisi ellminun yugulusi, tuqluqaqiisillu ellminitesqellusi qilagmi. Sumeghmikluku Jesus. Kiyaghneghem kayagtekaa Apostle-ngulukullu High Priest-ngulukullu aapghaqegkefut ugpeqniluku.
Jesus ataasighmetkaaguq Kiyaghneghmun nakmikisteminun, katam Moses ataasighmetkaq Kiyaghneghmun qepghaataqngamigu Kiyaghneq mangteghaani.
Tamaghhaghmi mangteghaq kitumeng ulimaghistelgulghii, iwernga Kiyaghneghem Jesus-kun sangwaa tamaghhaan ulimaaqaa. Yuget usuqataghaghyaghqaqaat Jesus pakiggulluku Moses-meng, qayughllak yuget usuqelleqaat mangteghangllaghta pakiggulluku mangteghameng.
Moses ataasiighmetkaaguq qepghaghta Kiyaghneghem mangteghaani, ungipaatkaqiillu yuget Kiyaghneq sameng apeghyaghqalguniluku taaganiqaaghaq.
Iwernga Christ-a ighneghuluni ataasiighmetkaaguq igleghutista Kiyaghneghem mangteghaani. Whangkuta mangteghaqiinkut Kiyaghneghem, ilutumanginaqumta, ipapighqutkumanginaqumteggullu sighimakegkaghput.
Enkaangam katam tawaten Agleghnalghiik Taghneghak piik, "Aghneghmi whani nagaququfsigu Kiyaghneghem menga,
pineghlliqegpenasi sivuneghpesistun. Tamaani aghneghni kilgaanilluteng qaatkesugumangitaat Kiyaghneq, nanghiighsaghaqaqaatlu nuqenneghtullgha."
Kiyaghneq piiq, "Tamaani 40 ayumiqulleghni sivuneghpesi esghaqaqeghngaaghmegteki apeghiiqanka, paninang nanghiighsaghaqaqaatnga.
Tamaaken apalluqluku tamaakut yuget sakritestekaqaatnga. Enkaam pikaagunga, 'Iiwleng ataasiighmesigatut whangamnun, liigikigatutlu natelluku kiyaghtesqesullemneng.
Sakritngulunga akeqikaagunga allangughsaghqaanghilngughmeng.' Whaten piinga, 'Iteghnaanghitngwaaghaat meghnaalivigkaq yataaghqegkaqa ellngitnun.'"
Ugpeqaalgutemni kelengalusi, seghleghmeng sumeghtaghalleghnengllu ugpenghitelleghnengllu, iqitutestegpenasi unguvalghiimeng Kiyaghneghmeng.
Iwernga aghhutanga tamaghhaan kayemutaqitek pilleghqalgumaluku atilqelghiimeng "Aghneghmi." Tawaten pinghilkufsi taawa seghleghqellghem puughllusi pineghllungllaghlleqiisi.
Iwernga ataasiighmelkumta unguvallemta kenlenganun, neghyukluku Kiyaghneq ugpeghyuwhaallemtestun, taawa Christ-am pilgutkelleqiinkut ellmi pimineng.
Akuzitni Igaqegkani igaqngaaq, "Aghneghmi nagaququfsigu Kiyaghneghem menga, pineghllugugpenasi sivuneghpesistun qaatkusimangilnguut Kiyaghneghmun."
Kinkungaawat nagaquutkat Kiyaghneghem menganeng naqam qaatkutegpenateng? Tamaakunguut yuget Moses-em maghyaghquqii Egypt-meng.
40 ayumiqulleghni kinkut Kiyaghneq sakritestatgu? Tamaakunguut seghleghqelluteng tuqulaghaatkat kilgaani.
Kinkunun Kiyaghneq akeqikaawa iteghnaanghitngwaaghniluki meghnaalivigkamun yataaghqegkaminun? Akeqegkaqii qaatkusimangilnguut ellminun.
Taawa liigikaghput iteghpagningitkaagut tawavek meghnaalivigmun qayughllak ugpeqenghilkangat.
Kiyaghneghem akequsaa yugnun aghuliituq iitghesqelluki meghnaalivigminun. Iwernga alingelta luuraq nalighsi nuughhunnayukan iteghpenani meghnaaliviganun.
Pinilghii ungipaq Kiyaghneghem meghnaaliviganeng ayuqelghii nagaquqaqaghput katam tamaakustun yugestun Moses-em maghyaghquqiistun Egypt-meng. Iwernga pinilghiim ungipam kayusiitellghitii qayughllak ugpequmangitaat nagaquqaghteng.
Whangkuta ugpelghiini iteghllequkut Kiyaghneghem meghnaaliviganun. Iwernga Kiyaghneghem akuzitkegkaqii ugpeqillghilnguut whaten, "Sakritngulunga akeqikaagunga allangughsaghqaanghilngughmeng. Whaten piinga, 'Iteghnaanghitngwaaghtut meghnaalivigkamnun.'" Tawaten akuzikaaguq qepghaqani apeghiiqaqeghngaaghmiki ima nunangllalleghmineng.
Naantuq Akuzitni Igaqegkani igaqluni maaghraghvinliitanga aghneghem whaten, "Kiyaghneq meghnaalikaaguq tamaaghhaaneng qepghaqamineng maaghraghvinliitangani aghneghem."
Akuzitnillu Igaqegkani Kiyaghneq pikaaguq, "Iteghnaanghitngwaaghtut meghnaalivigkamnun."
Paninang ilangi yuget iteghllequt Kiyaghneghem meghnaaliviganun. Iwernga nagaquusuwhaaqat pinilghiimeng ungipameng, itellghitut meghnaalivigmun qayughllak qaatkutellghilnguut Kiyaghneghmun.
Tamaaken apalluqluku Kiyaghneghem nekegtekaqaa ilanga aghneq, atilqelghii "Aghneghmi." Kingurugllaganeng Moses-em, Kiyaghneghem akuzitkegkaqaa taana aghneq David-kun. Uteghpagtanka David-em igaqegkii Akuzitni Igaqegkani whaten, "Aghneghmi whani nagaququfsigu Kiyaghneghem menga, pineghlliqegpenasi sivuneghpesistun."
Joshua-m maghyaghqullghitii yuget tawavek meghnaalivigmun. Liisimakaghput qayughllak taam kingunganeng Kiyaghneghem akuzitkegkaqaa ilanga aghnegha meghnaalillghem.
Tamaaken apalluqluku taawa Sabbath-a aghuliituq, meghnaalivik Kiyaghneghem yugitnun.
Kina alngunak iitqumi Kiyaghneghem meghnaaliviganun, meghnaalillequq qepghaqamineng katam tawaten Kiyaghneghem meghnaalillghatun.
Tamaaken apalluqluku iteghnaqeghllagelta Kiyaghneghem meghnaaliviganun. Qaatkenghitefqaan pilteggu Kiyaghneq sivunemta pillghistun.
Akuzitangi Kiyaghneghem unguvaat qepghaagut. Iipgataghaghtut alngunak inglugtun ipegsaqaneng savigpagneng. Kaaputkayuguut qamaverugllak unguvasimllu taghneghamllu kaatutngallghegkenun, naflutlu paatghetlu kaatutngallghitnun. Kiyaghneghem akuzitangi nanqigtikayuguut yugem sumeghtaghallghanengllu sanaqellghanengllu.
Sangwaa qamagtengngwaaghluni Kiyaghneghem ulimaagha iighnganghituq Kiyaghneghmeng. Aliitut, whateghlluwaaghuutlu iyegkeni. Ellnganun qayvighqesaghqaqaput salleput qamaglluki.
Tamaaken apalluqluku High Priest-elegllaguukut qilagmun mayuqameng. Jesus-nguuq, Ighnegha Kiyaghneghem. Enkaam ugpeqilleghmetekestaalta aapqamnni yugnun.
High Priest-emta liigikngwaaqaqii kayaalliqusiput, qayughllak nunamelluni nanghiiqullengegkaaguq whangkutestungwaaq. Naqamllu seghleghqumangituq.
Enkaam tetullngunaamta aglaalta umiilgusignun aqumutagkenun Kiyaghneghem, allgeghuseghqaaluta nangllegtallghanun. Tawani nangllekelleqiinkut, kayusighlleqiinkutlu aklukillemnni.
Tamaghhaan high priest-a Kiyaghneghem nakmikegkaqaa yulgutanganeng. Kiyaghneghmun aglaghaquq yuget apalluqluki tuunaluki tunusiit aghqerraaghunnalukillu seghleghqellghitnun.
High priest-a kayaalliqegkayugutmineng nangllegtaghyaghqaaguq tamaakunun nallukelghiinunllu ugpeqinanilghiinunllu ipapilleghmun.
Qayughllak kayaalliqegkayugutmineng, high priest-a aghqerraaghyaghqaaguq ellmi katam seghleghqelleghminun, seghleghqellghitnunllu yuget.
Kina alngunak nakmikigatuq ellmineng high priest-ngughhnaluni quulvaghyaghqaaluni. Iwernga yuuk high priest-ngughtaquq Kiyaghneghem nakmikenghatni, katam tawaten nakmikellghatun Aaron.
Tawatenllu Christ-a quulvallghituq ellmineng nakmikluni high priest-ngughtelleghmun, iwernga Kiyaghneghem nakmikegkaqaa. Pikaqaa, "Ighneqamken; aghneghmi whani Ataliitaghpenga."
Nalighneghitni Akuzitni Igaqegkani Kiyaghneghem pikaqaa, "Priest-ngullequten quunperugllak, Melchizedek-em priest-ngullghatun."
Kiyaghneq aghtughyaghqaanghillelguuq yuguliyaghqaaluku Jesus tuqulleghmeng. Enkaam Jesus nunametnguluni, iglagtuluni qunituumaghmi yughaqaalghiillu tungsiqaalghiillu Kiyaghneghmun yugulisqelluni tuqulleghmeng. Kiyaghneghem nagatkaqii yughallghi, qayughllak quseveglluni qaatkegkaa Kiyaghneghem piyukellgha.
Qaywa Jesus Kiyaghneghem Ighneqeghngaatni, paninang liitkaaguq qaatkusimalleghmeng ikfiqelleghmikun.
Apeghiighyagu qamaglluku Kiyaghneghem pisqellgha, Jesus-ngughtuq kenlengilngughmeng yugulillengestiyaghqaq tamaghhaanun qaatkullghiinun ellminun.
Enkaam Kiyaghneghem nakmikegkaqaa high priest-nguluku, Melchizedek-em high priest-ngullghatun.
Apeghyaghqaghllaguukut tamaakuneng. Iwernga apeghtuneghllupigtusi tamaakuneng qayughllak liigikaghaghsigalnguusi.
Neghipigllusi ugpeqaalghiisi enkaam apeghtughiyaghqaaghtekaagusi ilagpesinun. Yeghlegi paninang aklaaqusi kitumun apeghtunqigtesqellusi ugpenghhat liisuwhaaghyaghqiitneng Kiyaghneghem akuzitanganeng. Katam taghnughhaghhaghestun mamaghtughyugaqusi, neqepigyugpenasi.
Kina alngunak mamaghtuqayuk paninang taghnughhaghhaaguq. Salin nallukaa elqughutngalleqlu anaggutngalleqlu.
Iwernga neqepik angtaniitkanun pinguuq. Peghqigsaqaagut liigiksaghqaalukek pinilghiinkuk, seghleghenkuk.
Enkaam liitelteki apeghtuusat angtaniitkanun ugpeqanun ayuqelghiit. Liitngwaaqaqasi apeghtuusuwhaaqat Christ-ameng ayuqelghiit enkaangam liinneqigsaghqaqenghitasi. Liitngwaaghumaasi atuqsaghqaafqiita pinaluki tamaakut tuqumun ayuqelghiit. Liinneqigsaghqaqenghitaghsillu ugpeqilleghmeng ayuqelghii Kiyaghneghqun,
paaptaayelleghneng, iigtilleghneng, unguvaghtilleghneng tuqukaneng, Kiyaghneghemllu nanqigtilleghqaaneng yugneng aghyuughyaghqaaluki kenlengunaan.
Kiyaghneghem pistekanginkut, apeghtughlleqamsi angtaniitesqellusi ugpeqat.
Tamaa ilanganeng yulguuq allgeghutkaayalghiineng Kiyaghneghem nighuganeng, naasiiqaqaatlu qilagem tunusaa. Allgeghutkaagutlu Agleghnalghiigneng Taghneghagneng. Nanghiiqaqiit pinightulangi Kiyaghneghem akuzitangi, nanghiiqaqaatlu Kiyaghneghem aghtughyaghqaanghillgha nunakaghqamelnguq. Taagken ugpeqnaniqumegteggu Christ-a, avuteghqenqigtepagningiillequt qayughllak qaquuranqigtekangat Kiyaghneghem Ighnegha, kayngusaakegkangatlu yugtuqami.
Nuna meghaquq eslallugughnneghani, piitestiiquqlu nunivagseghameng atughqameng tamaakunun peksighqikanun nunameng. Enkaam Kiyaghneghem pinighqestaqaa nuna.
Iwernga nuna piitestimakumi sikughllugnengllu weeds-nengllu satngunghituq. Yakughnaanituq Kiyaghneghem seghleghunilleghqaaneng, enkaam paneghsaghqaaguq.
Piniqegkamnni, qaywa elpesinun latatkeghngaamteki tamaakut, sumeghtaghaatkigatamsi tawatellusi. Liisimakaghput pinighataghalghiimeng quyastellelguusi yugulilleghpesigun.
Kiyaghneq elqughutngaan nanqigtiiquq, enkaam puygunaanghitaa qepghalleghsillu, piniqilleghsillu ellminun kayusiitelleghpesigun yugi. Neqamikelleqaallu paninang kayusiitngukesi.
Nagneghtesugamsi sagiqlusi qepghaatesqelluku Kiyaghneq unguvalleghpesi tagtalngatun. Enkaam allgeghtepestaaghlleqaghsi sighimakegkaghsi.
Ighsanitalghiingughtesunghitamsi. Yeghlegi tamaakustun ayuqestesugamsi ugpeqilleghmegteggun, nuqetutilleghmegteggunllu allgeghusaghqat Kiyaghneghem akequsaqegkaaneng.
Kiyaghneghem akeqaqngamigu Abraham, akeqegkaqaa piyaghqapestaaghuniluku. Avangitutanganeng aangataghalghiimeng ellmineng, atuqluku ellmi katam ateni akeqikaaguq.
Abraham pikaqaa, "Quyastepestaaghluten, uglaapiglluku kingunelilleqamken."
Abraham qelaneghpenani utaqiikaaguq, enkaam allgeghtekaqaa Kiyaghneghem akequsaa.
Kitum neklegsuneghminigu aaghtiiraaghutelleq, akeqiiquq sameng pilleni ipanguniluku atuqluku kitum aatgha ellmineng aangataghalghiim.
Allgeghusaghqat akequsamineng, Kiyaghneghem liigikestesugwii allaangughsaghqaqenghitngwaaghniluki agghilleni. Enkaam akeqikaaguq atuqluku ateni.
Kiyaghneghem tawaten kayemiinkut. Kiyaghneq iqlengiqigatuq akeqineghmini, iqlengiqnaanghituqlu akeqikumi atuqluku ateni ipapighqennaluku piyaghqaqutni. Taakuk allangughteqaghhnaanghituk. Whangkuta anagniiqani Kiyaghneghmun paqniinnaluta, kayemellengeghllagtukut sighimaknaluku Kiyaghneghem akequsaa.
Taana sighimalleq uyghiitnguuq unguvasimnnun, paqnaniighutestiinkutlu ayepsugitestiinkutlu. Taana sighimalleq iteghtuq agleghnalleghpigaghmun nemun safkaaghutem awatanganilngughmun.
Tawavek Jesus iitqaaguq sivumnni whangkuta apalluqluta. High Priest-ngughtekaaguq quunperugllagmun, Melchizedek-em priest-ngumallghatun.
Taana Melchizedek umiilkesaghaa Salem-em, priest-ekaallu Qulighpigaam Kiyaghneghem. Abraham uteghniimaluku pilluwameng kayaalqughluki umiilget, Melchizedek-em nallaghluku quyastekaqaa.
Taagken Abraham-em tuunegkaa qulaghqellghaneng sameng tamaghhaaneng tugukamineng pilluwami. Melchizedek-em aatgha maalghugegneng sameng pisilguuq, sivuliq whaten pisiiguq, "Umiilga Elqughutngallghem." Umiilkegkaatanganeng Salem-em, aatghan aallgha whaten pisiiguq, "Umiilga Nekeggmellghem."
Igiituq igaqfikegkameng Melchizedek-em atanganengllu naanganengllu nalighmeng sivunghaneng, talwa allgellghanengllu tuqullghanengllu. Kiyaghneghem Ighneghatun aghuliituq priest-nguluni quunperugllak.
Taawa liigikaghsi Melchizedek-em aangumalleghllaga. Talwa sivuneqsuwhaamta Abraham-em tuunegkaa Melchizedek qulaghqellghaneng tugulaqamineng pilluwami.
Priest-et kingunqii Levi-em. Liilightuusani, Kiyaghneghem qelqaqii priest-et qerngughtisqelluki yulgutangitneng qulaghqelleghmeng allgeghtekiitneng. Priest-et tawaten piiqut, priest-etlu yugetlu Abraham-em kingunqeghngiisteng.
Melchizedek kingunqenghitaa Levi-em, iwernga tugukliqaqaa qulaghqelleq Abraham-em tuunyagu. Quyastekaqaallu Abraham, allgeghutkaalghii Kiyaghneghem akequsaaneng.
Nalluneqniituq taana quyastilghii aangataghaghtuq taagken quyastekameng.
Priest-et yuguut tuqukayuget naqamllu allgeghutkaagut qulaghqelleghmeng. Melchizedek-llu allgeghutkaaguq qulaghqelleghmeng, iwernga kiyaghtengnguuq, Akuzitet Igaqegkat apellghistun.
Levi allgeghutkaaguq yugneng qulaghqelleghmeng. Pinayalghiikut talwa ellngallu llivikikaaguq qulaghqelleghmeng Melchizedek-mun Abraham-kun.
Qaywa Levi allgellghiteghngaaghmi, sivuneghmi Abraham-em yugusiinitkaaguq Melchizedek-em nallaghaqngagu Abraham.
Liilightuusani igaqngaaq priest-et kingunqesaghqaqii Levi-em. Ellngita Liilightuusat apeghtuutkaqiit yugnun, iwernga qepghaqaat Kiyaghneghmun nuughhutkaaguq. Tamaaken apalluqluku yuget aklukaagut priest-meng Melchizedek-etun ayuqelghiimeng, Aaron-etun ayuqenghilnguq.
Levite priest-et simineghmegteki allaneng priest-eneng, taawa Liilightuusatlu allangughsaghqaagut.
Priest-et quunpeng Levi-em ramkenganeng pinguut, iwernga Ataneghput ramkenganeng pingunghituq. Kina alngunak Atanemta ramkenganeng pi qepghiigatngwaaghtuq priest-nguluni aghqefigegni.
Tamaghhaghmi liisimakaat Ataneghput allgeqaaguq ramkenganun Judah-m. Moses-em pimangitii kingunghi Judah-m priest-nguyaghqaaniluki.
Enkaam tamaakut liigikataghaghaput whateglluwaaq qayughllak ilanga priest-em Melchizedek-etun ayuqelghii tagimaaq.
Liilightuusat qelghutkaqaat priest-a kingunqesaghqaqniluku Levi-mun. Ataneghput priest-ngughtekaanghituq Liilightuusat pisqellghitgun, iwernga priest-ngughtekaaguq aghtughyaghqaanghilngughqun unguvalleghmikun kenletghuusaghqaanghilngughqun.
Akuzitet Igaqegkat pikaalghiit, "Priest-nguuten quunperugllak, Melchizedek-em priest-ngullghatun."
Tamaaken apalluqluku Kiyaghneghem simiqaqaa Liilightuusaq priest-eneng ayuqelghii qayughllak kayaalnguqlu atuunghilnguqlu.
Liilightuusat kina alngunak pistesimangitaa Kiyaghneghem piyukellghatun. Enkaam Kiyaghneghem tuunumiinkut pinighataghalghiimeng sighimalleghmeng. Taaggun sighimalleghqun aglaghyaghqaaghtukut Kiyaghneghmun.
Taam sighimallghem saaghwakun Kiyaghneq allangughhnaanghilngughmeng akeqimaaq.
Iwernga tawatelngughmeng akeqillghituq Levi-em kingunghi priest-ngughtaqngata. Jesus-nginaghmun whaten pikaaguq, "Ataneq akeqimaaq, allangughhnaanghitaaklu umyugagni; 'Elpek priest-nguuten quunperugllak.'"
Tamaaken apalluqluku Jesus-nguuq ipapighqelleq Kiyaghneghem akequsani pipestaaghlleqaa. Taana akequsaq pinighataghaghtuq akequsaqegkamineng Moses-kun.
Sivunghani priest-etuyaghtuq. Tuqunghata ilangita priest-et nagneghutaqaat qepghaqaat.
Iwernga Jesus priest-nguuq quunperugllak qayughllak unguvallequq quunpeng.
Tamaaken apalluqluku Jesus-em iiwleng yuguliyaqlegwii Kiyaghneghmun aglalghiit ellmikun, qayughllak quunpeng unguvanguuq maniguutunnaluki tamaakut Kiyaghneghmun.
Jesus High Priest-nguuq tuunikayuk sameng aklukegkamnneng. Agleghnaghtuq, avutngituq, pelungituq, aaftengngaaq seghleghqesteneng, Kiyaghneghem quulvaqaqaa qulighpigaghmun qilagmun.
Jesus ilangistun high priest-estun ayuqenghituq. Aghhutanga tamaghhaan high priest-a aghqerraaghyaghqaaguq, sivukluni ellmi seghleghqelleghminun, taagken yuget seghleghqellghitnun. Jesus tuunaqngami ellmineng katam, aghqutkegkaaguq seghleghqellghitnun yuget, ataasighhaghmeng.
Liilightuusani igaqngaaq yuget nakmiighyaghqaaniluki high priest-ekaghqameng seghleghqegkayugughngaan alngunak yugestun. Kingunganeng Kiyaghneghem apellghan Liilightuusat Moses-mun, tagtalmi taakwani allangughsaghqaanghilngughmeng akeqikaaguq. Taaggun akeqilleghqun Kiyaghneghem Ighneni High Priest-ngughtestekaqaa, afkuyangunaan, quunperugllak.
Aapqaghput elpesinun, whaten pisiiguq: tawatelngughmeng high priest-elguukut aqumgalghii aghenqigneghani saaghwakun Aghtughyaghqaanghitelleghpigaam qilagmi.
Qepghaatinguuq high priest-nguluni sanctuary-mi. Taana tabernacle-epiguuq Atanghem nekeftekaqaa, yugem nekeftekaqenghitaa.
Tamaghhaghmi high priest-a nakmikegkaaguq tuunisqelluku tunusaneng, teghikusanengllu aghqerraaghesqelluku Kiyaghneghmun. Enkaam High priest-evutlu sameng tuunyaghqalguyaghqaaguq Kiyaghneghmun.
Jesus nunamesaqumi priest-ngunayanghituq, qayughllak priest-elguuq nunami tuunikayugneng tunusaneng Kiyaghneghmun Liilightuusat pisqellghistun.
Priest-et qepghaqaagut sanctuary-mi, qilagmelngughtun ayuqesugnilngughmi. Salin Moses-em tabernacle-a nekeftellghilluku, Kiyaghneghem apaqutkaqaa, "Wataghllak sangwaa qamaglluku ulimanaken tawatengwaaq uspeqellemtun kelgutkamtun elpenun naayghami."
Kiyaghneghem Jesus qepghaqalitkaqaa priest-nguluku. Qepghaqaa megnunaghataghaghtuq Levite-et priest-et qepghallghitneng. Tawateghpigaq akequsaghraghaq pinighataghalghiinguuq akequsalugmeng qayughllak taaggun Jesus-em ilaliighutestekaqii Kiyaghneqlu yugetlu. Pinighataghaghtuq qayughllak tunemiitngaaq akequsatgun pinighataghalghiitgun.
Sivuliq akequsaq afkuyiisaqan, taawa tuungliinnayaghtuq.
Iwernga Kiyaghneghem afkuyalgunikaqii yuni whaten piiqngami, "Aghneghet kaallequt, piiq Ataneq, akequsaghraghaq pilleqaqa Israel-eghmiinunllu Judah-ghmiinunllu.
Akequsaghraghaqa tawatennaanghituq akequsaqegkamtun sivunghitnun tasluqluki aghulaqutaqngamki Egypt-meng. Qaatkusimangitut akequsama pisqellghatun. Enkaam avelghaqiinaqaqanka, piiq Ataneq.
Aghneghet taakut kingungitneng una akequsaghraghaq pilleqaqa Israel-eghmiinun, piiq Ataneq: Liilightuusanka umyugiitnun kanaghlleqanka, igaqelleqankallu qamagun ilungitgun. Kiyaghneqelleqaatnga, ellngit yukelleqanka.
Nalighhiiniita apeghtughyaghqaqenghitaa nunalgutni, nalighmeng nengllugutni liitesqelluku Ataneq, qayughllak qamaglluteng liisimakelleqaatnga, ukalighpigaghhaghneng pingwaaghllagnun.
Seghevulleqanka anaggutellghit, allamengllu neqamiknaanghitanka seghleghqellghit."
Kiyaghneghem akuzitkaqngamigu akequsaghraghaq, sivuliq akequsaq atuunanightestekaqaa. Enkaam sangwaa alngunak atuunanighluni aghyughluni mulugpenani aviighullequq.
Akequsaqsuwhaaghmini Kiyaghneghem igaqegkaqii qelghusat naten maniguutelleghqameng ellminun, natenllu nekeftelleghqaa sanctuary nunami.
Taana sanctuary yuget ulimakaat tiintanguftuq maalghugegneng nelek. Sivuliim nem aatqeftaa Agleghnalghii Na. Ilunganiteftut kenelghutalghutak, tipelek neqekrangllalgek tuunegkameng Kiyaghneghmun.
Awalighneghani tuunglighhaan safkaaghutem ilanga nem atilqelghii Agleghnalleghpigaq Na.
Ilungani taawa gold-ek aghqefigek paneghreghaasik incense-mun. Taawallu salngagek qaspeghiqak gold-meng, ateghqek ark-ek, neqanguusighqak Kiyaghneghem akequsaanun. Ark-em imaqeftii gold-ek aqimleghutak manna-meng imalgek, Aaron-em ayaviigha piitqughvikegkaq, maalghuklu lliivneqegtak uyghagek igaqughvikngalghiik Kiyaghneghem qelghusaaneng.
Quulngani ark-em taawa gold-ek cherubim-ek, yaqghwik taghneghangullghiik mercy seat-kun. Iwernga uumi pilleghmi akuzitkepagningitaput tamaakut.
Sangwaa tamaghhaan tiintanilnguq apeghiighluku, taagken aghhutanga tamaghhaan priest-et iitghaqut sivulighmun nemun qepghaghnaluteng.
Iwernga high priest-nginaghhaq iteghyaghqaaguq tuunglighhaanun nenganun tiintam. Tawaten piiquq ataasighhaghmeng ayumiqulleghmi. Iteneghmini tawavek nemun iiwleng kelqesaghqaaguq aawaneng aghqutkegkam teghikusam. Tuuniiquq aawmeng Kiyaghneghmun ellmi seghleghqelleghminun, yugetlu seghleghqellghitnun. Taana aawk seghleghqellghitnun pinguuq nallukluteng pikiitnun.
Tamaakutgun Agleghnalghiim Taghnegham liigikestiinkut iteghvik Agleghnalleghpigaghmun Nemun salin qelpeghsigalnguq tabernacle-a atuqnguluku.
Taakut usputaagut maatemun. Liigikestiinkut tunusatlu aghqutkegkatlu teghikusat nallghusaghpagningitaat maniguutistem sumeghnegha.
Tamaakut tunusatlu aghqutetlu atuqegkaagut qaatkesaghqaaluki qelghusat neqnengllu, meghyaghqanengllu, pelungighsalleghqanengllu yugusiitneng ayuqelghiit. Tamaakut qelghusat yugusighhiinaghmun ayuqut. Qaatkesaghqaagut kenlanga Kiyaghneghem akequsaghraghaa atuughtellghanun.
Christ-a tagiiqngami High Priest-nguluni, tagitkaqii qamaglluki pinilghiit quyastillghet whaa maaten whaanlenguut. Iitqaqaa tabernacle-a qilagmelnguq, megnunaghataghalghiillu pinighataghalghiillu nunamelngughmeng tabernacle-meng. Qilagmelnguq tabernacle-a yuget ulimaaqenghitaat enkaam nunam pikenghitaa.
Taagken Christ-a iitqaaguq ataasimeng quunperugllak Agleghnalleghpigaghmun Nemun seghleghqellemnneng itemunnaluta kenlengunaan. Tawaten pikaaguq tuunelleghmikun ellmi katam aawni, atughpenaki aawit goat-etlu, kaawaghaatlu.
Liightuusat qelqaqiit priest-enun sivillagtiisqelluki yuget aawitneng goat-et, bull-et, panellghanengllu kaawaghaam. Tawaten piiqut pelungighsaghnaluki yuget yugusiit tuguklighyugnaghtesqelluki Kiyaghneghmun.
Tamaakut pelungighiyaqlegukata yuget yugusiitneng, taawa Christ-am aawan wata pilleqii. Pelungighlleqii umyugasi satngunghilngughneng ugpeqilleghneng elpesinun qepghaatesqelluku unguvalghii Kiyaghneq. Kenlengilnguugnekun Taghneghagnekun, Christ-a seghleghqellghilnguq, tuunegkaaguq ellmineng katam Kiyaghneghmun aghqutnguluni.
Enkaam Christ-am tagitkaqaa Kiyaghneghem akequsaghraghaa yugnun tuqluqaanun. Christ-a tawaten pikaaguq ellngitnun allgeghtesqelluku kenlengilnguq pagitaq Kiyaghneghem akequsaqegkaa ellngitnun. Allgeghlleqiit pagitat qayughllak Christ-am tuqumatkegkaqegkangi. Enkaam yuget kiyaghtekat akequsaqsuwhaaghmi, itemumaat seghleghqelleghmeggneng.
Igakun yugem igaqughlleqii saghyani kitumun pagisaghqaaniluki tuqukumi. Pagitiyaghqam allgeghhnaanghitii pagisaghqani wetku kitum ipapighqegkagu yuuk tuqumatanga.
Taam yugem igaquqii pitngunaanghitut salin kiyaghtengnguluku. Igaquqii pitngughllequt kingunganeng tuqukan.
Tamaaken apalluqluku talwa akequsaqsuwhaaq pitngumangituq aawngunani.
Moses-em aapqaqii yugnun qamaglluki qelghusat Liightuusanilnguut. Taagken kaawaghaatlu, goat-etlu aawitneng tugulluni meghmeng akumegkaa. Tugulluni kavilngughmeng wool-meng, avayaanengllu hyssop-em neptekii aawmun. Taagken sivillagtaqii igat Liilightuusalghutat, qamagllukillu yuget.
Pikii, "Unanguuq aawk apeghiighilghii Kiyaghneghem akequsaaneng qelghuskanga elpesinun qaatkesqelluku."
Tawatengngwaaq Moses-em sivillagtaqaqii aawmeng tabernacle-a, qamagllukillu saghyat atuqegkat maniguutelleghmun.
Ipapestaaq Liilightuusat pillghitni, qamagtevzigluni sangwaa tamaghhaghmi pelungiqaaguq aawkun. Kiyaghneghem seghevunnaanghitii yuget seghleghqellghit wetkuqun aawk maaqegkan.
Nunamelnguq tabernacle-a, ilunganilnguutlu saghyat qilagmelngughestun ayuqut. Tamaakut nunamelnguut saghyat pelungighyaghqaagut aawitgun teghikusat. Iwernga qilagmelnguut saghyapiget pelungighyaghqaagut aghqutetgun pinighataghalghiit nunami aghqutkegkaneng.
Christ-a iitghumangituq Agleghnalleghpigaghmun Nemun yuget ulimaaghitnun. Taana ipapigtun qilagmelngughtun ayuquq. Yeghlegi qilagmun iitqaaguq enkaam maaten Kiyaghneghmetuq High Priest-nguluni whangkunnun.
Christ-a nunam high priest-ngatun ayuqenghituq. Ataasighhaghmeng ayumiqunghani high priest-a iitghaquq Agleghnalleghpigaghmun Nemun kelqelluni aawmeng ellmi pikenghilkemineng. Iwernga Christ-a aghqutkumangituq ellmineng uteghpagtiinaq,
qayughllak ikfiqnayaghtuq ugliinaghluku ima ulimallghaneng nunam. Iwernga ukuni kingulighni aghneghni tagikaaguq ataasimeng quunperugllak iqinnaluki seghleghqellghet aghqutkelleghmikun ellmineng.
Tamaghaghhmi tuquyaghqaalghii ataasighhaghmeng, enkaam taam kingunganeng Kiyaghneghem nanqiglleqii.
Tawateghpigaq ataasighhaghmeng Christ-a aghqutkegkaaguq ellmineng iqinnaluki seghleghqellghit yulghutet. Iwernga alla tagikumi, aghqutkesaghtuunghituq ellmineng seghleghqelleghmun. Yeghlegi yuguliyaghtughlleqii qelanqilghiit ellmineng.
Liilightuusat taghneghangullghiistun ayuqut pinilghiinun kaasaghqanun, iwernga Liilightuusat taakughpigaanghitut. Liilightuusat qelellghistun Jews-et aghqerraaghumanginaghaqut ayumiitanga tamaghhaan. Iwernga tamaakut aghqerraallghet ukmangighwaaghpagningitiit seghleghqellghitneng manigughyaghtuneghmegteggu Kiyaghneq.
Yuget maniguutestengi Kiyaghneghem ukmangipiigumakumeng seghleghqelleghmeggneng, seghleghninanighnayaghtut. Enkaam aghqutkinanighnayaghtut.
Iwernga ayumiitanga tamaghhaan, tamaakut aghqerraallghet neqangughtestaqiit yuget seghleghqellghitneng,
qayughllak aawita bull-etlu goat-etlu seghleghqellghighpagningitiit.
Tamaakut apalluqluki Christ-a tagiiqngami nunamun pikaqaa Kiyaghneq: "Aghquteyugumangitutenllu tunusaghyugumangitutenllu, iwernga yataaghqegkaqan yugusiq whangamnun.
Efququmangitaten teghikusat iinguniita paneghtekat aghqefigegni nalighmeng aghqutet seghleghqelleghnun.
Taagken whanga piiqa, 'Ii-i Kiyaghneq, tagiinga piyukelleghpetun pinalunga, katam tawaten igaquqaqegkangatnga Akuzitni Igaqegkani.'"
Christ-a pikaalghii, "Aghquteyugumangitutenllu tunusaghyugumangitutenllu. Aghquteyugumangituten teghikusaneng iingunaghmeng paneghtekaneng aghqefigegni nalighmeng aghqutneng seghleghqelleghnun. Tamaakut efqughsimangitaaten." Christ-a tawaten pikaaguq Liilightuusat qelghutkaqeghngaatki tamaakut aghqutet pisqelluki.
Taagken pikaaguq, "Ii-i, tagiinga piyukelleghpetun pinalunga." Enkaam Kiyaghneghem qamaglluki iqiqughluki aghquteluget nengitgun nekegtekaqaa Christ-a aghqutnguluku.
Jesus Christ-am qaatkesaqminigu Kiyaghneghem piyukellgha, pelungiqaqiinkut seghleghqellemnneng tuunelleghmikun yugusini ataasighhaghmeng quunperugllak.
Aghhutanga tamaghhaan, tamaghhaghmeng priest-et nekevghaghmeng qepghaqateng piiqiit. Uteghpagtiinaq tuuniiqut tawatelkullghiineng aghqutneng. Tawalliima tamaakut aghqutet seghleghqellghighiyaghqaghhaanghitut.
Iwernga Christ-am tuunegkaqaa ataasiq aghqun seghleghqelleghnun quunperugllagmun. Taagken aqumegkaq aghenqigneghakun Kiyaghneghem.
Tawani Christ-a utaqiigaquq kenlanga Kiyaghneghem nekegtelleghqaanun anguyagi itegaan asinganun.
Taaggun ataasikun aghqutkelleghqun, Christ-am quunperugllak naamigtestekaqii pelungighsaqat seghleghqelleghmeggneng.
Agleghnalghiimllu Taghnegham ungipaatiinkut tamaakuneng. Sivukluni whaten pikaaguq,
"Unanguuq akequsaqa yumnun, kingungitneng tamaakut aghneghet, piiq Ataneq, Liilightuusanka kanaghlleqanka ilungitnun, igaqelleqankallu umyuwiitgun."
Taagken piiq, "Allamengllu neqamiknaanghitanka seghleghqellghit, seghletunllu pillghit."
Enkaam Kiyaghneghem seghevuskaki seghleghqellghit, aghqutet atuqsaghqaananighllequt seghleghqelleghnun.
Tamaaken apalluqluku, ugpeqaalgutemni, alingillngunaamta itelleghqangukut Agleghnalleghpigaghmun aawakun Jesus-em.
Qelpeghusimiinkutlu tumeghraghaghmeng unguvalleghmun safkaaghutkun; taana safkaaghun yugusiqaa.
Priest-elegllaaguukutlu igleghutilghii Kiyaghneghem mangteghaaneng.
Tamaakut apalluqluki tughaaghelteggu Kiyaghneq ipapighqelluta, neghyukngwaaghluku. Tawaten pilleghqangukut qayughllak umyugalluput sivillagtaqaagut Christ-am aawaneng ukmangiightesqelluki, yugusiputlu ughvughqegkaagut pelungilngughqun meghqun.
Yeqay ataasiighmelluta sighimalleghmetekestaalta whangkunnun piknikamnnun, qayughllak ugpeqaghput Kiyaghneq ataasiighmetuq enkaam piyaghqaqii akequsani.
Yeqay sumeghtaghaalta naten qiilngumighusaghqaaluta piniqsaghqaaluki ilat, pinitunllu piyaghqaaluta.
Yeqay taaqefqaamta qerngughunneghmeng pilta manigughnaluku Kiyaghneq, ilangita piiqellghistun. Yeghlegi qerngughusimanginaalta kayemutunnaluta. Wata kayemusimanginaalta qayughllak Atanghem Aghnegha tughaalghii.
Seghleghqesugaataqumta kingunganeng liilluku ipapilleq, taawa aghqutkaghqiituq iqitusighqameng tamaavek seghleghqelleghnun.
Tamaakut tawaten pilghiit alingruughmeng utaqiillequt Kiyaghneghem nanqigtillghaneng. Atuqelleqaak uguqnaghllagek kenghek naafqennaluki tamaakut kipullginaalghiit ellmineng.
Maalghuk nalighmeng pingayut liisimakistet aapqatgu yuuk qaatkusimanginniluku Moses-em Liilightuusaanun, nanqigtistem nangllekegpenaan tuqutesleqaa.
Sumeghtaghaatkaghteggu natenmi angkaslugan Kiyaghneghem aghyuughlleqagu yuuk tutmaasghaqiiqelghii Ighneghaneng Kiyaghneghem, piiqelghii satngunghinniluku aawk apeghiighutkaq akequsaghraghaghmeng (qaywa Kiyaghneghem ukmangiisiqegkaqeghngaagu seghleghqellghanun), seghlequughiiqelghiillu nangllegtalghiignun Tagneghagnun.
Liisimakaghput Kiyaghneq; ellngangulghii whaten pikaq, "Whanganguuq aghyuughiyaghqaq, akisaghqaqanka seghletun pillghit." Whatenllu pikaaguq, "Atanghem nanqigsaghqaqii ellmi yuni."
Tatamaataghnapigtuq kina alngunak iigganisaghqaq unguvalghiim Kiyaghneghem Nanqigtillghem Aghneghani!
Neqamikegkesi tamaakut aghneghet sivunghani liisuwhaaghaqngafsigu ipapilleq Christ-ameng ayuqelghii. Aghuliitkaagusi ataasiighmellusi qaywa ikfiqeghllaghngaaghpesi.
Ilangakun yugtuqami yuget seghletun akuzitkaqiisillu amyuqetaatkaqiisillu. Ilangani nekevghalgusighaqasi tamaakut amyuqetaatkesilghiit.
Nangllekaqasi anusimingllaghvigmelnguut. Talwa quyangaaqusi yuget tugulanghatki saghyasi qayughllak liisimakaghsi paninang salguusi pinighataghalghiimeng quunpekaghqameng.
Enkaangam iilqayugpenasi qayughllak ilutumanginaqufsi allgeghullequsi akileghtuusaghllagmeng.
Aklukngwaaghsi nuqenneghtulleq atuqsaghqaaluku Kiyaghneghem piyukellgha. Taagken allgeghlleqasi akequsaqegkii.
Katam igaqngalghii Akuzitni Igaqegkani whaten, "Qantaghaqun taana tagiyaghqaq kaallequq; kimaawinaanghituq.
Elqughutngalghiit yugenka kiyaghllequt ugpeqilleghqun. Iwernga kitum alngunak pegtekumigu ugpeqilleni, unguvasigma efquqnaanghitaqa."
Iwernga whangkuta pegtikastun ugpeqilleghmeggneng ayuqenghitukut, naafqellengyaghqastun. Iwernga ugpeqillelguukut enkaam unguvasiput yugulikaagukut.
Ugpeqillghem liisimakestengngwaaghiinkut allgeghsaghqaqniluku sighmakegkaghput, ipapighqusiguq esghaghyaghqaqenghilkemnnun.
Ugpeqilleghmegteggun ayumiim yugi itagnaqellengegkaagut Kiyaghneghmeng.
Ugpeqilleghqun liigikegkaqaghput Kiyaghneghem ulimaaqaa nuna akuzitmikun. Tamaakut aliilnguut ulimaaghuut esghaghyaghqaanghilngughmeng.
Ugpeqilleghqun Abel tuunikaaguq Kiyaghneghmun tuguklighyugnaghataghalghiimeng aghqutmeng Cain-em aghqutkegkaaneng. Kiyaghneq pikaaguq Abel elqughutngalghiinguniluku yuuk ugpeqillgha apalluqluku. Kiyaghneghem ipapighqegkaqaa Abel elqughutnganiluku tuguklilleghmikun tunusii. Ugpeqilleghmikun Abel paninang akuzinguuq, tuqukaayaghngaaghmi.
Upeqilleghqun Enoch mayuutestekaaguq qilagmun enkaam nanghiillghitaa tuqulleq. Kitum alngunak naalkellghitaa qayughllak Kiyaghneghem tugukaqegkanga. Mayullghilluni qilagmun, igaqngakaaguq Enoch-em efqughtekaqaa Kiyaghneq.
Ugpeqillngunani kitum alngunak efqughtepagningitaa Kiyaghneq. Kina alngunak tagiyukumi Kiyaghneghmun ugpeqepestaaghyaghqaqaa Kiyaghnelguniluku, akileghtughyaghqaqiillu ivaghipiilghiit ellmineng.
Ugpeqilleghqun Noah-m nagatkaqii Kiyaghneghem kelengasaaghutkii tamaakut salin pingigalluki. Enkaam qaatkelluku Kiyaghneq angyaghpangllaqaaguq nengllugutni yugulinaluki ulevelleghmeng. Tawaten pilleghmikun Noah-m nunam yugi nanqigtestekaqii Kiyaghneghmun aghyuughesqelluki. Ugpeqilleni apalluqluku Noah-m allgeghtekaqaa elqughutngalleq Kiyaghneghmeng.
Ugpeqilleghqun Abraham-em qaatkegkaqaa Kiyaghneq tuqlughaqngatni aghulaqesqelluku ilanganun nunam. Kiyaghneghem akequsaqaa taana nuna ellnganun tuunelleqniluku. Enkaam unitkaqaa ellmi nunani nallukluku navek pinaqutni.
Ugpeqilleghqun kiyaghtekaaguq nunataaluni nunami Kiyaghneghem akequsaqegkaani. Tiintanitkaaguq katam Isaac-enkuk Jacob-enkuk pillghegketun. Elkegkenkallu allgeghtekaqaak Kiyaghneghem akequsaqegkaa taana nuna.
Abraham tawaten pikaaguq qayughllak utaqiingulghii kiyaghhnaluni neghllagmi tunemaghtuqami. Kiyaghneghuuq uspeqistengallu ulimaghistengallu neghllagem.
Abraham nanevgaghllaghngaaghmi, Sarah-llu qumingyaghqaanghiteghngaaghmi, paninang ugpeqilleghqun Sarah qumingegkaaguq, qayughllak neghyukegkaqaa Kiyaghneghmun pilleqniluku akequsaqegkani.
Tamaaken apalluqluku Abraham tuquyaghtungestaqaaghngaaghmi, paninang kinguneghtughqaaghllakaaguq. Ellngita uglaghtalngit ighaleqetaaghestun qilagamelngughestun ayuqut, kestekaanghilngughestunllu qenaavzeghaatun esnam.
Qamaglluteng tamaakut yuget paninang kiyaghtekaagut ugpeqilleghqun tuqulleghmeggnun kenlanga. Tuqulaghaatkaalghiit allgeghtegpenaki Kiyaghneghem akequsaqegkii ellmeggnun. Iwernga ugpeqilleghqun esghaqaqiit Kiyaghneghem akequsaqegkii uyavanlluki sivumeggnilluki quyakegkaqiitlu. Enkaangam ungipaatkaqiit yuget nunataaniluteng whani nunami, nunamun pikenghinniluteng.
Tamaakut tawaten akuzilghiit, whateghlluwaaq aapghwaat nunakaghqaghyugniluteng ellmeggnun pikaghqameng.
Suumqegkaqsaqumegteggu taana nuna unitkaghteng, uteghtelleghqalgunayaghtut.
Yeghlegi piyukataghaqaqaat pinighataghalghii nuna, qilaghmelnguq. Enkaam Kiyaghneq kaynguyugigatuq Kiyaghneqninghatni. Talwa yataaghqutkaqii neghllagmeng.
Kiyaghneghem akeqegkaqegkanga Abraham, "Isaac-ekun kinguneghllagullequten." Ugpeqilleghqun Abraham-em neghyukegkaqaa Kiyaghneq nanghiiqwaaqngatni. Enkaam aghqutkesaghqaaghtekaa kezemaghhaq ighneni, Isaac.
Abraham-em ugpeqegkaqaa Kiyaghneq unguvaghtiyaqleguniluku tuqukaneng. Enkaam Kiyaghneghem tuqutesnanighaqngagu Isaac, Abraham-em veghtekallghuuqaqaa Isaac tuqulleghmeng.
Ugpeqilleghqun Isaac-em quyastekaqaak Jacob-enkuk Esau-nkuk, tungsiitkaqaak Kiyaghneghmun quyastesqellukek aagnaqkaghqiik.
Ugpeqilleghqun Jacob-em, tuqunaqnguluni quyastekaqaak allakaqaghtaagkenka ighneghqek Joseph-em. Taagken qungughlluni ayaviighmikun maniguqaqaa Kiyaghneq.
Ugpeqilleghqun Joseph-em, kenletghuunnaqellghani unguvalleghmi, akuzitkegkaqaa aghulaqelleghqaat Israel-eghmiit Egypt-meng. Apeghtuutkaqiillu neghqwaani naten salleghqii.
Ugpeqilleghqun Moses-em angayuqagkenka iighaghtuqaqaak pingayut tanqit allgellghan kingunganeng. Esghaqangak yuukegtepiglleghii, alingumangilnguuklu qaatkunneghisaghqaalutek umiilgem qelghutellghanun.
Ugpeqilleghqun Moses, yugughsami ighsakaaguq ighneqesneghmeng Pharaoh-m paniganun.
Yeghlegi nakmiiqaaguq ikfiqelgusighnaluki Kiyaghneghem yugi, avelghagluku efqughyugnallgha seghleghqellghem muluyaghqaanghilnguq.
Itupill sumeghtaghaatkegkaqaa ikfiqelleghqani Christ-amun itagnaghataghaghniluku aklungilghutanganeng Egypt-em. Sumeghtaghaatkengngwii akileghtuusaghqat aga sivumelnguut.
Ugpeqilleghqun Moses-em unitkaqaa Egypt alingellngunani umiilgem sakraallghaneng. Iilqayugumangituq qayughllak esghalghiistun pikaqegkanga aliinneghilnguq Kiyaghneq.
Ugpeqilleghqun Moses-em qelqaqii yuget Passover-esqelluki, qelghutkaqaallu aakw sivillagtaatesqelluku amigteggun. Enkaam Yaqulgan Tuqullghem tuqutellghitii ighneqsuwhaaghit Israel-eghmiit.
Ugpeqilleghqun Israel-eghmiit aghviqaqaat Red Sea nikimqun qutestun. Iwernga Egypt-eghmiit, aghvighnaqutkengnguluteng pekaqutkaagut.
Ugpeqilleghqun Israel-eghmiit maaghraghvinlegni aghneghni uzivgaqaqaat Jericho-m mingllutanga. Taagken minglluta ulleghaatkaaguq.
Ugpeqilleghqun Rahab-em, yugusimineng akikikayugem, upughatkaqaak Israel-eghmiit riirngistegket. Tamaaken apalluqluku tuqullghituq maligulluni qaatkusigalngughnun Kiyaghneghmun.
Wataqaaghaq ungipamsugullamsii yugneng ugpeqikaneng Kiyaghneghmeng? Taakeghllagyaghqaagut akuzitkesaghqaaluki Gideon-enkut, Barak-enkut, Samson-enkut, Jephthah-nkut, David-enkut, Samuel-enkut, uuknaliqistetlu.
Ugpeqilleghqun ilangi yuget whaten pikaagut: kayaalqegkaqiit ataneghpagullghet, elqughutngaluteng igleghutikaagut. Enkaam Kiyaghneghem akequsii tugukaqiit. Ilangita lion-et qaanghit meqetestaqiit.
Kumaghughllaget kenghet qaamtaqiit, anagaqlukillu tuqutistekaghqateng savigpagkun. Kayaataqut iwernga ugpeqillghita iknaqughtaqiit. Ugpeqilleghqun pilluwaghtengit iknaqughteghllagaqut enkaam kayaalqaqiit ilangita nunat pilluwaghtengit.
Ugpeqilleghqun aghnat tuqumasliiteng veghtaqiit tuqulleghmeng Kiyaghneghem unguvaghhneghaki. Ilangi elngaatall ikfiqesteghllagaqiit pegtesqelluku ugpeqillghat. Iwernga tuqunaluteng piiqut Kiyaghneghmun unguvaghtesqelluteng pinighataghalghimun unguvalleghmun.
Ilangi legasiighwaatkaqluki, ilangi kagsagmigaqluki, ilangi qiipraghusighluki anusimingllaghaqiit.
Ilangi milughpagaatameng tuqutaqiit, ilangi yugusiit pilagtughluki malghughqaqiit, ilangi tuqutaqiit savigpagkun. Ilangi temgi tamaani igleghtaqut aalluteng penniighemllu goat-emllu amiineng. Ilangi aklumapiglleghhiit, yuget amyuqetaatkegkiit, seghletunllu kiyaghutkiit.
Nunam yugi pinipagunghitut kiyaghtelgusighyaghqaaluki tamaakut elqughutngalghiit yuget! Ilangi elqughutngalghiit temngi tamaani igleghakaalghiit paaghqillghani, naayghani, kiyaghtaqluteng qayeni, laawaaghnillu.
Qamaglluki tamaakut Kiyaghneghem itagnaqegkaqii ugpeqillghit apalluqluki! Naqamllu allgeghsimangitaat Kiyaghneghem akequsaqegkaa,
qayughllak Kiyaghneghem uspeqegkaa whangkunnun pinighataghalghiinguuq. Uspeqillgha whatetuq: akequsani pinaanghitii ellngitnun whangkungunaki. Qerngaamta qamaglluta iighwighlleqiinkut.
Qamaglluteng tamaakut yuget liigikestiinkut ugpeqilleghmeggneng naten kiyaghtelleghmegteggun. Maaten uvitangighluta esghapagaqiinkut. Enkaam kilgaaqustestun iqitelteki qamaglluki uqigkutat, seghleghqellghetlu iglagullghiit whangkunnun. Sagiqlutangam kilgaaqulta sivumnnilngughmun,
esghaamakluku Jesus, piinlighistengallu apeghiighistengallu ugpeqillemta. Kayngunaghtuq tuqulleghqaq qaquurakun, iwernga Jesus-em pitkumangitaa kayngusaghaatelleq. Yeghlegi nakmiiqaaguq ikfiqnaluni qaquurakun apalluqluku quyalleq allgeghsaghqani. Enkaam maaten aqumgaaq aghenqigneghani Kiyaghneghem.
Sumeghtaghaatkaghtegguqun Jesus. Iilqayugumangituq qaywa seghleghqestet ugumikeraaghllaghngaatni. Tawaten elpesillu ilutullghiinnaanghitusillu iilqayugnaanghitusillu.
Seghleghqenghinnaqutkelleghpesi salin yugnun tuqutesigatiisi.
Puygustekii ilutughsaasit akuzitet ungipaatilghiit Kiyaghneghmun ighneqnilusi? Akuzitni Igaqegkani igaqngaaq, "Ighnemni, avelghaqiinaghpenaan Atanghem nallghusanghaten, iilqayugpenangllu aghyuunghaten.
Qayughllak qamaglluki piniqegkani Atanghem apeghtughaqii qaatkesqelluni, aghyuughaqiillu tugukliqani avaqutaaluki."
Tuguklighaqiteggu Kiyaghneghem aghyuughillgha qayughllak ighneqelghiistun piiqiisi. Qamaglluki avaqutateng atangita aghyuughaqiit nallghughqennaluki.
Qamaglluteng avaqutat aghyuullengaqut. Aghyuullengenghilkuvek taawa atangilnguuguten enkaam avaqutapikenghitaaten.
Taam saaghwakun, atamta nunamelnguut aghyuughaqiinkut apeghtughnaluta qaatkesqelluteng, iwernga paninang quulvaghaqaput. Enkaam Atavut qilagmelnguq qaatkataghaghyaghqaqaghput unguvanaluta.
Atamta nunamelnguut aghyuughaqinkut natengiighhaq, sumeghmeggni elqughlluku aghyuughinguniluteng. Iwernga Kiyaghneghem aghyuughaqiinkut pinighqelleghqamnnun pelungiightesqelluta ellmitun.
Quyaniituq aghyuullengnemta qayughllak aqnightaqegkanginkut. Iwernga tagtalmi, liitfiknemteggu, nekeggmellengaqukut qayughllak kiyaghsagutaqukut elqughulluta.
Kevegteki iiggesi qughaghngalghiit, taagken iknaqughsaghteki kayaalnguut segesqusi!
Taklaghtiki tuumngi tutmalleghpek, taagken kayaalnguq ighun aanqaghnaanghituq naflumineng, iwernga naallghullequq.
Kiyaghhnaqitek nekeggmetullusi tamaghhaanun yugnun, kiyaghhnaqiteklu seghleghqellngunasi. Kinkut alngunak pelunginneghilnguut esghaghnaanghitaat Ataneq.
Esghaamakullusi kinkut alngunak luuraq allgeghhneghisaaghaat Kiyaghneghem nangllegtallgha. Nagusaqunaanllu sungaghnilnguq akuq seghleliighqiiluni naafqiiyaghqaq yulghutmeng.
Esghaamakullusi kinkut alngunak seghleghqesaaghtut sex-kun, nalighmeng kinkut alngunak quulvaghinghisaaghtut Kiyaghneghmeng Esau-tun. Akikegkaqegkanga pagitaghqani ataasighhaghmun neghyaghqamun.
Liisimakaghsi taam kingunganeng, allgeghsugaqngamigu atami quyastellgha, atangan ighsakegkaqaa. Esau-m allangughtepagningitkaqaa apeghiiqani, qaywa qunituumaghmi tungsighngaaghmigu atami quyastillgha.
Sivuneghpesistun ayuqenghitusi Mount Sinai-mun pikastun. Esghaghyaghqaat, saafsaghqaatlu. Tawani mamlegllagukaq, naafteghllagukaq, naayghaqlu kumaghughllagulghii.
Nagaquqaat qalghightaan qalghighlleghhii, nagaquqaatlu Kiyaghneghem menga. Iwernga nepiiqiisqegkaat,
qayughllak tuguklighyunghilkangat qelghillgha whatelnguq, "Taana naayghaq, yugem nalighmeng teghikusam saaftekumigu, tuqusaghqapestaaghuuq milughpagaatameng."
Moses-em esghaqaa kakavaataghnapiglleghhii repall whaten pikaalghii, "Ellngaatall ungelegtunga alingruughem."
Iwernga katam elpesi tagikaagusi Mt. Zion-mun, qilagem Jerusalem-nganun, neghllaganun unguvalghiim Kiyaghneghem. Tagikaagusi kestekaanghilngughnun yaqulegnun qerngughutkanun quyallelighllagluteng.
Tagikaagusi qerngughutellghitnun qamagtengngwaaghluteng ugpeqat ighneqsuwhaaghestun ayuqelghiit. Qilagmi aatghit igaqngaat igatgun. Tagikaagusi Kiyaghneghmun nanqigtistengitnun qamagtengngwaaghluteng yuget, taghneghiitnunllu elqughutngalghiit yuget iighwightestekanun.
Tagikaagusi Jesus-mun, ellngakun Kiyaghneq akequsaghraghangllaqaaguq. Tagikaagusillu sivillagtaatkamun aawanun Jesus-em. Pinighataghaghtuq Abel-em aawaneng, qayughllak Kiyaghneghem seghevutii seghleghqellghet Jesus-em aawakun.
Enkaam kelengatek, nagasunghitegpenaan Kiyaghneq akuzilghii. Sivunemta nagasunghitkaqaat kelengasaaghillgha nunami whani, enkaam anagumangitaat aghyuughillgha. Whangkuta aghyuughataghaghlleqiinkut nagasunghilkumteggu kelengasaallgha qilagmeng.
Kiyaghneq akuziiqngami Mount Sinai-meng, mengan ufsugutkaqaa nuna. Iwernga maaten akeqimaaq whaten, "Ataasighhaghmeng ufsugunneqiglleqaqa nuna, iwernga qilaklu ufsugulleqaqa."
Tawaten akuzillghan, "Ataasighhaghmeng ufsugunneqiglleqaqa nuna," liigikestengngwaaghiinkut whaten, sangwaat qamaglluki ulimaani, Kiyaghneghem iqilleqii ufsugusaghqat. Tamaakunginaghhaat ufsugutepagningilnguut tamaanllequt quunperugllak.
Tamaaken apalluqluku iyamsiqayugvikelteggu Kiyaghneq qayughllak tuunegkanginkut ataneghpagulleghmeng ufsugusaghqaanghilngughmeng. Enkaangam maniguulteggu Kiyaghneq efqughnalkegkaatun alingellelighlutallu quulvaghillelighlutallu,
qayughllak Kiyaghneghput naafqiilghiinguuq keneq.
Piniqekestaghteki ugpeqaalgutesi.
Upughamanginaghtek aqiiyagnun qayughllak ilangita upughataqiit nallukluki yaqulgutangi.
Neqamikluki anusimingllaghvigmelnguut, nikimqun elpesillu anusimingllaghvigmetellghistun. Neqamikluki ikfiqngalghiit, nikimqun elpesillu ikfiqelghiistun.
Tamaghhaghpesi siivakiteggu nengughutelleq enkaam ugitlu nulighhetlu ataasiighmetullit. Kiyaghneghem nanqigsaghqaqii gelgaghniilghiit, tamaakutlu ilanganeng sex-kun seghleghqelghiit.
Kiyaghtek pakigneghugpenasi manimun, itagnaghaqiteklu satutalegpesistun. Kiyaghneq pikaaguq, "Uninnaanghitngwaaghamsi; peggnaanghitngwaaghamsi."
Enkaam tetullngunaamta whaten pilta, "Ataneq kayutkaqa! Alingnaanghitunga yuget salleghqiitneng."
Neqamikluki igleghutistesi ungipaqikat elpesinun Kiyaghneghem akuzitanganeng. Neqamikluki naten kiyaghtekaatangi enkaam ugpellelgunaqitek ellngistun.
Jesus Christ-a almesiqaqaa ighivgaq, aghneghmi, quunperugllaklu.
Iqitutestegpenasi ipapilleghmeng allaaghhiinaghnunllu allakaayagnunllu apeghtuusanun. Nangllegtallghakun Kiyaghneghem ayepsugighsaghteki ilusi, nakaan qaatkelluki Liilightuusat neqneng ayuqelghiit. Taakut neqet Liilightuusiit qaatkegkufsiki ayepsugighsaghnaanghitiit ilusi.
Priest-et qepghalghiit tabernacle-mi ineghtekaagut neghelleghqiitneng aghqutkegkameng aghqefimteggun.
High Priest-em tagitaqii aawit teghikusat Agleghnalleghpigaghmun aghqutkennaluki seghleghqelleghnun. Iwernga kemegkwaaghit teghikusat neghllagmeng iqitulluki paneghtaqiit.
Tamaaken apalluqluku Jesus-llu iqitutkaaguq neghllagmeng. Tawani tuqukaaguq, pelungighsaghnaluki yuget seghleghqellghitneng ellmi katam aawmineng.
Enkaangam neghllagmeng whangkutallu aglaalta Jesus-mun, seghletun akuzitkesqelluta katam ellnga seghletun akuzitkellghistun.
Nunami whani quunpekaghqameng neghllagitukut, iwernga utaqangwaaghput neghllak tagiyaghqaq.
Jesus-kun iiwleng aghqutkilta Kiyaghneghmun. Aghquteput usuqilqaput apenemteggu Jesus Atanghuniluku.
Puygugpenaan pinitun pilleq, tuunutaqiteklu qayughllak tamaakut aghqutnguut efqughnalghiit Kiyaghneghmun.
Qaatkiteki igleghutistesi atuqluki qelghusiit. Kelengakinguut unguvasighpesineng liisimakluku Kiyaghneghmun nanqigsaghqaatseng. Quyanghitestegpenaki igleghutistesi, itupill qaatkelleghpesigun qepghaqateng pilleqiit quyakusiqluki. Qaatkenghilkufsiki kayusiitepagningitiisi.
Yughaatkitekut. Liisimakukut umyugamta anaggutellghinniinkut, qayughllak iiwleng piyukelqaghput elqughutngalghii piyaghqaaluku.
Taakunginaghhaagneng kayagtamsi yughaatkesqellunga qantaghaqun elpesinun uteghnighnalunga.
Kiyaghneghem nekeggmellelitistem Ataneghput Jesus unguvaghtestekaqaa tuqulleghmeng. Enkaam aawmikun Penniighniighteghllagughtekaaguq penniighnun. Aawan atuuyaghqaaghtestekaqaa Kiyaghneghem quunpekaghqaq akequsaa.
Yughaghtunga Kiyaghneghmun tuunesqellusi sameng tamaghhaaneng pinilghiimeng elpesinun piyukellgha pisqelluku. Jesus Christ-akunllu ilugpesinun Kiyaghneghem piligu efqughnalghii ellminun. Christ usuqellengli quunperugllak kenlengunaan. Amen.
Ugpeqaalgutemni, nagatngwaaqaghteki latanka qayughllak kayemyugaqamsi. Tamaaken apalluqluku takestaaghhaaluku lataamsi.
Liisimakesugamsi ugpeqaalgutemnneng, Timothy-meng, aanesimaaq anusimingllaghvigmeng. Kaatelghaghtughyaqan qerngaamtung esghaghyaghtughlleqamsi.
Quyakaghhnakesi qamaglluki igleghutistesi, qamagllukillu Kiyaghneghem yugi. Ugpeqaalgutetlu Italy-meng pit quyakaghhnakiisinguq.
Kiyaghneghem piniqingalghii kayusillgha tamaghhaghpesinilli! Amen.
Ukut latat James-meng pinguut qepghaghtenganeng Kiyaghneghemllu Atanghemllu Jesus Christ-am. Lataaqunga Jews-et ugpeqiitnun mingitngalghiinun tamangani. Quyakamsi.
Ugpeqaalgutemni, quyaaqitek allaaghhiinaghmeng seghleliineghpesini,
qayughllak liisimakasi seghleliilleghpesi nanghiiqungwaat ugpeqilleghsi, nuqenneghtughsaghnalusi.
Taagken nuqenneghtulleghsi nagneghngasteggu. Enkaam tawaten pikufsi angtaniillequsi, iighwighllequsi nuughyaghqaagpenasi.
Nalighsi peghqinellengyukumi tungsighli Kiyaghneghmeng. Kiyaghneq ighlegiteghllagtuq, quyakusiqinaghluku tuunegkayuwaa qamaglluku yuuk aapleghhii. Kiyaghneghem tuunelleqiisi tungsiqufsi.
Enkaam aaptek ugpeqillelighluku malghuklillngunaan. Malghuklingalghii imaghllugestun ayuquq, anuqem tengqaataqegkanga.
Malghuklingalghii ataasiighsigatuq salleghmikun tamaghhaan. Tawatelnguq yuuk talwa sumeghtaghaghyaghqaanghituq sameng alngunak allgeghulleqniluni Ataneghmeng.
Yeqay aklumalghii ugpeqaalgun quyali quulvaghtestengngalleghmineng.
Yeqay aklungilnguq ugpeqaalgun quyali qusevegtestengngalleghmineng, qayughllak aviighusaghqaaguq piitesighaghestun.
Siqineq piinneghmini maatneghqwaaghllagaqelghii, piitesighaat palightesluki. Taagken piitesighaat ifkaquutaqut, pinighniighutaqii. Tawateghpigaq aklungilnguq yuuk sakestaghngaaghmi aviighullequq.
Quyanaghhalek yugem nanghiiqulleni nuqetutkayugi. Suflughtekumiki allgeghsaghqaqaa akileghtuusani kenlengilnguq unguvalleq, Kiyaghneghem akequsaqegkaa tuunelleqniluku piniqisteminun.
Kina alngunak nanghiiqullengegkumi whaten pifqaami, "Kiyaghneghem seghleghqesnaqutkaanga." Kiyaghneq nanghiiqullengyaghqaghhaanghituq seghleghmeng; tamaaken apalluqluku kina alngunak seghleghqesnaqutkesaghqaqenghitaa.
Iwernga yuuk piyukellelugan nanghiiqullengestaqaa seghleghqelleghmun. Sivukluku piyukellelugan sayugaqaa seghleghqelleghmun, taagken seghleghqellghem naaptaqaa.
Piyukellelugem allgeghtestaqaa seghleghqelleq. Taagken seghleghqelleq anglineghmini tuqullghughtaquq.
Piniqegkamni ugpeqaalgutemni, puughtesighpenasi.
Qamaglluteng pinilghiitlu, sallghwaaghhiilnguutlu tunusat qilagmeng pinguut. Tamaakut Atameng pinguut ulimaghistenganeng qamaglluni nighugem; allangughsigatuqlu, mamlegtestingigatuqlu.
Kiyaghneghem ellngan katam piyukelqaa, tuunaluta nutaghameng unguvalleghmeng ungipaakun ipapighqellghem. Tawaten pikaaguq, whangkuta megnunalleghpigaasqelluta ulimaaghyaggaghmineng.
Piniqegkamni ugpeqaalgutemni, neqamikluku una: tamaghhaghmi nagasukestaghluni piyaghqaaguq, akuziighaghtafqaamillu sakraagaghaghtafqaamillu,
qayughllak sakraam kayusiisigatiisi pinitun kiyaghtaalleghmun Kiyaghneghem piyukegkaanun.
Tamaaken apalluqluku pegteggu qamagtengngwaaghluku allaaghhiinaq seghleq atuqaqegkesi. Qusevegngaghpesi tuguklighteki Kiyaghneghem akuzitangi, piitesiighaqii ilugpesigun, qayughllak yuguliyaghqaqiisi unguvasighpesineng.
Nagataghesnaghpenaki Kiyaghneghem akuzitangi itupill atuqiteki. Puughtaqusi elpesineng katam nagataghesnaneghpesiki atuqegpenaki.
Yuuk nagataghesnaqumi Kiyaghneghem akuzitanganeng atuqegpenaki, taghneghaghqulghiistun ayuquq
tunuskumi tawaninginaq puygulleqaa natetuleni.
Kiyaghneghem elqughutngalghiit Liilightuusii itemutestiiqut yugneng. Yugem liinnaqumanginaqumiki taakut Liilightuusat, puygugpenaki atuqegkumiki Kiyaghneghem quyasaghqaqaa sallghakun tamaghhaan.
Yuuk sumeghtaghaqayuk ugpeqaghllaguniluni, naqam akuzitkesaghqaqenghilkemmineng akuzikayuk temngi puughtengnguuq ellmineng katam. Ugpellgha satngunghituq.
Kiyaghneghem Atamta pillghani yuuk ugpellepiilgukumi, kayusighyaghqaqii yaywaalitlu ugingighatlu seghleliinghata, nuqesaghqaaguqlu seghleghaneng nunam.
Ugpeqaalgutemni, ugpeqingutegpesineng Atanemnneng Jesus Christ-ameng, Atanghaneng nighughqellghem sumeghtaghaatkegpenaki ilangi yugem megnunaghataghaghniluki ilameggneng.
Maalghuk yugek iteghyaqayek qerngughutfigpesinun, aallgha aarraghluni, gold-meng alangqughiitightughluni, aallgha aatkalukaghlluni,
taana aarraghngalghii yuuk pikufsigu, "Whagun aqumi pinillghakun aqumutam," naqam aklumalghii yuuk pikufsigu, "Tawani nekevgha," nalighmeng, "Aqumi itegama saaghwakun,"
tawaten pikufsi pakiggulleqasi ilangi yuget enkaam seghleghqellequsi sumeghtaghalleghpesigun.
Piniqegkamni ugpeqaalgutemni, nagataghtekqun. Kiyaghneghem nakmikegkaqii aklumaalghiit nunami whani ugpeqilleghtusqelluki. Nakmikegkaqii tuguklightenguluki Ataneghpagulleghmineng, akequsaqegkamineng yugminun, piniqingalghiinun ellmineng.
Iwernga elpesi aklumaalghiit yuget ukaliistaqasi. Liisimakasi aklungilnguut piyaqliighqaqiisi, aglaataqlusi nanqigtivigmun.
Ellnginguut seghletun akuzitkilghiit quulvaghngalghiimeng aatghaneng Jesus-em, ateq tuunegkaq elpesinun qayughllak ellngan pikegkangisi.
Kiyaghneghem Ataneghpagullghan Liilightusaa unaanguq: "Piniqluku yulguten piniqelleghpetun elpeneng katam." Qaatqegkufsigu taana Liilightuusaq, taawa pinitun piisi.
Iwernga pakigguskufsiki ilangi yuget seghleghqellequsi, qaatkennaanghitaghsillu taana Liilightuusaq.
Kitum qaatkesaghngaaghmiki qamaglluki Kiyaghneghem Liilightuusii, ataasiq qaatkenghilkumigu, qamaglluki qaatkengngunghitii.
Kiyaghneq pikaaguq, "Gelgaghniighpenang." Whatenllu pikaaguq, "Yugtaghpenang." Gelgaghniinghisaghngaaghpek yugtaquvek taawa qaatkengngunghitaten Kiyaghneghem Liilightuusii.
Akuzilleghpesigun, salleghpesigun piraamsilusi qayughllak elpesinguusi nanqigsaghqat megnunalleghpigaghqun Liilightuusakun. Taam Liilightuusam itemutkaqiisi atuqesqelluku Kiyaghneghem piyukellgha elpesinun.
Kiyaghneghem nanqigtekumisi nangllegyagunnaanghitiisi, nangllegyagunneghilkufsiki yulgutesi. Iwernga nangllekegkufsiki yulgutesi Kiyaghneghem nangllegyagulleqiisi.
Ugpeqaalgutemni, kina whaten pighngaaghmi, "Ugpeqillelguunga," iwernga taam ugpeqillghan yugulinaanghitaa atuqenghilkumigu ugpeqilleni aneghneghqilleghmikun. Sasiilleqangam ugpeqillgha aneghneghqillngunani?
Sanayaghetsi ugpeqaalgutsi aatkiisagyaqanllu, neqangisagyaqanllu?
Tuunegpenaan aklukegkaaneng temngi whaten pikufsigu, "Kiyaghneghem quyasnaaghaaten; sunanguq neghyaghqangillu aatkangillu maqalghiimeng," sasiilleqan'ngam akuzitesi aneghneghqillngunateng?
Ugpeqilleqlu tawatetuq, aneghneghqilleghqun atuqenghilkumi sasiinghituq.
Kina pillequq, "Elpek ugpeqillelguuten, whanga aneghneghqellelguunga." Kelguvikinga ugpeqilleghpeneng aneghneghqillghilngughmeng, kelguvikelleqamken ugpeqillemneng aneghneghqillemkun.
Ugpeqan ataasighhaatanga Kiyaghneq. Taana pinightuq! Tughneghaatlu ugpeqaqaat taana enkaangam alingruughaqut, ungelegtaqut qayughllak liisimakegkangat Kiyaghneghem nanqigsaghqaqegkangi.
Uyuq nalluuqaq yuuk, paninang liigikigasiguu ugpeqilleq aneghneghqillngunani sasiinghitulanga?
Sangan Kiyaghneghem tugukliqaqagu sivuneghput Abraham seghleghqumangilngughestun? Tugukliqaqaa Abraham qayughllak ugpeqilleni atuqegkaqaa aneghneghqelleghmikun aghqutkaqngamigu ighneni Isaac aghqefigegnekun.
Liigiksiguu? Ugpeqilleqlu aneghneghqilleqlu qerngaagmek qepghaqayuguuk. Tamaaken apalluqluku Abraham-em ugpeqillgha iighwightekaqaa aneghneghqelleghqun.
Enkaam Akuzitet Igaqegkat whaten pillghit Abraham-emeng apeghiiqaagut, "Abraham-em ugpeqegkaqegkanga Kiyaghneq. Tamaaken apalluqluku Kiyaghneghem tugukliqaqegkanga Abraham seghleghqumangilngughestun." Enkaam Kiyaghneghem Abraham ilakumtaaqniluku pikaqaa.
Kiyaghneghem tuguklighaqaa yuuk aneghneghqillghakunllu ugpeqillghakunllu; tugukliigataa ugpeqilleraaghinaakun.
Rahab-llu usputaaguq. Akikikayuguyalghii yugusimineng. Iwernga Kiyaghneghem tugukliqaqegkanga seghleghqumangilngughestun apalluqluku kayusighillgha. Joshua-m kayagtekaqegkek maalghuk yugek aksaqluku nunangat yuvghiighesqelluku. Yuget ivaghyatkek, Rahab-em allakun tuumkun anagtestekakek.
Enkaangam yugusiq taghneghangunani tuqungaaq, ugpeqilleqlu aneghneghqillngunani tuqungaaq.
Ugpeqaalgutemni, allullusi apeghtughistengughtefqaafsi Kiyaghneghem Akuzitanganeng, qayughllak liisimakaghsi whangkuta apeghtughisteni nanqigtengngwaaghataghaghyaghqaagukut.
Qamaglluta anaggutaghaneghtughllagtukut. Kina alngunak yuuk akuzilleghmikun anaggusigalnguq elqughutngapestaaghuuq. Yugem elqughutngalghiim talwa yugusinillu agghitkelluku ayuqsaghqaqa.
Savikenghaaghhaat sanitmun ayuqluki kuunit qaanghitnun kanaghtaqaput qaatkesqelluta enkaam whangkuta igleghutaqaput.
Sumeghtaghaatkaghtekiqunllu angyaghpagllaget; aquutasquvegaghhaam qiiftaqii angyalgem piyukellghanun talwa anuqateghllagyaghngaan.
Ulullu mekestaaghhaaguq iwernga aangaayugneghllaguuq. Kenghhaam uqfilghuteghllaget kumaghsaghqaqii!
Ulullu kenghestun ayuquq. Esleqngaaq seghleghqelleghmeng enkaam seghleghqumallgha mingitkayuguuq yugusimun. Enkaam naafqiikayuguuq kiyaghtaallemnneng qayughllak hell-em kenghan kumaghtaqaa.
Allaaghhiinaat teghikusat, qawaaget, nemeghyat, meghem teghikusii qimugtekayuguut, aaqun yugem qimugtaqii
iwernga kitum alngunak qimuggnaanghitaa ulu. Neklegigalnguuguq, seghleghuuq, esleqngaaq tuqunalghiimeng poison-meng.
Ulu usuqusiqaqaghput Atanemnnun Atamun. Naqam seghleghmeng neghyugtaghaasiqaqaghput yulgutemnnun, Kiyaghneghem ulimaaghitnun ellmisugnilluki.
Usuqilleqlu, seghleghmengllu neghyugtaghalleq aanegkayuguuk ataasimeng qaneghmeng. Ugpeqaalgutemni, tawatesaghqaanghisaghtuq.
Pinilghiillu seghleqlu meq maaqegkayuwaak ataasimeng sengngumeng?
Ugpeqaalgutemni, figs-em uqfiga piitestinaanghituq olives-meng. Tawateghpigaq grapes-em vine-nga piitestinaanghituq figs-meng. Talwa meghtaghvik taghyughnilngughmeng meqelghii pinilghiimeng meghituq.
Kina akulegpesinita peghqinelghii, liigikimalghiillu? Tawatetelleni kelgulligu pinitun kiyaghtaalleghmikun, aneghneghqilleghmikunllu qusevegngaghmi.
Iwernga ilugpesigun aqinangakufsillu, ellngiinaayugneghukufsillu iqlengiqutkegpenaan ipapighqelleq, qaghyalleghpesigun liisimanilusi.
Tawatelnguq peghqinelleq qilagtaanghituq, nunameng pinguuq. Kiyaghneghem Taghneghagkeneng pingunghituq, tughneghaghmeng pinguuq.
Nani alngunak aqinallelgunghanillu, ellnginaayugllelgunghanillu taawa kipullginaallelwaaquq, sangwaatlu allaaghhiinaat seghleghet tawantaqut.
Iwernga peghqinelleq qilagtaq kiyang pelungituq. Amalleqaa nekeggmetuq, kavyugituq, malighqutaqingaaq, nangllegtaghtuq, pinistaghhiinatun pikayuguuq, taniillghituq, yupiinghuuq.
Nekeggmelleq piitutestun ayuquq. Tamaakut nekeggmelleghmun qepghaqayuget piitesighaghaqiit, enkaam saghnaaqut elqughngalghiimengllu pinilghiimengllu kiyaghtaalleghmeggni.
Saam aaghtiiraaghutestaqisillu, pillugutestaqiisillu? Apalluqaqaghsi, seghleghem piyukelleghpesi pilluwaghaqii pinilghiit piyukellesi.
Qiliighaqusi avanginneghpesini enkaam yugtaghyaghqaghtaqusi allgeghhnaluki qiliiqegkasi. Qiliighllagaqusi taawanginaq allgeghtepagningitaqasi enkaam aaghtiiraaghutaqusi, pilluwutaqusi. Allgeghusigatusi Kiyaghneq aapsigatutegpesineng.
Talwa aapteghngaaghpesigu Kiyaghneq allgeghsigatasi qayughllak seghleghmun atughqaaluki aaptaqelghiisi. Piyukegkaghsi elpesi katam piyukegkaghhiinaghpesinun ayuqaqelghii.
Ukughsi ataasiighneghilngughni! Liisimakenghistegguu piniqegkufsigu nunam seghlegha, ugumikaghsi Kiyaghneq? Kitum alngunak piniqegkumigu nunam seghlegha anguyaguuq Kiyaghneghmun.
Sumeghtaghaghpenasi Akuzitet Igaqegkat temnginguniluku whaten pillghat, taghneghak kiyaghlleghhiik ilumnni aqinanaqneghtuuk.
Tamaaken apalluqluku Kiyaghneghem kayusiitaghaghaqiinkut nuqetutesqelluki piyukelleluput. Iwernga Akuzitet Igaqegkat piit, "Kiyaghneghem kayusighaqii qusevegngalghiit puuru kipullegmun piiqii qukaayugneghet."
Tuunlusi elpesineng katam Kiyaghneghmun. Ayaklighteggu tughneghaq, anagniighllequq elpesineng.
Qantaghalliighaghtek Kiyaghneghmun, Kiyaghneq qantaghalliighaghllequq elpesinun. Seghleghqesteni, uughtughtek! Elpesi ataasiightellghilngughni, ukmangighteki ilusi qaamkut.
Quyanghitek, asemeghqitek, qiyatek! Nenglaghqiqellesi qiyallghughteki, quyallesi quyanghilnguughtesteki.
Qusevegtek Ataneghmun, quulvaghlleqiisi.
Ugpeqaalgutemni, seghlequughutegpenasi. Kitum alngunak seghlequuqumigu ugpeqaalguteni, seghlequughlleqii Liilightuusat. Nanqigtekumigullu ugpeqaalguteni nanqigtengngwii Liilightuusat. Nanqigtekufki Liilightuusat qaatkengngunghitaten. Yeghlegi Liilightuusat nanqigtistekaaten.
Kiyaghneghhiinaaguq Liilightuusangllaghta, nanqigtisiiluki atuqaqii, enkaam sangan'ngam nanqigsigu yulguten? Kiyaghneghhiinaaguq yugulighiyaghqaq, naafqiyaghqaq.
Ilasi whaten piiqut, "Aghneghmi nalighmeng unaami tawavek nunamun aghulaqellequnga. Tamaanllequnga ataasiq ayumiqulleq, maningllaghllequnga."
Iwernga nallukaghsi unaami salleghqaghsi! Talwa nallukaghsi unguvalleghpesi tagtalkaghqaa. Unguvalleghsi takesqughhaaguq, agepsughruggaghestun ayuquq, mulugpenani aviighutkayuk.
Itupill whaten piiqitek, "Atanghem piyukelqegkagu unguvakestaghllequkut enkaam apeghiighutaqellequkut sameng alngunak."
Tawaten pinghilkufsi aangaayugllequsillu qanangullequsillu. Tamaakut aangaayugtellghet seghleghuut.
Enkaam kitum alngunak liisimakeghngaaghmigu pinitun pilleq atuqenghilkumigu, seghleghqengnguuq.
Nagatek aklungilngughni! Qiyakestaghtek, iilqekestaghtek qayughllak seghleliighnaqnguusi.
Aklungisi aghumaat, aatkasi moth-em neghumii.
Gold-esillu silver-esillu anaghtaamaat. Anaghtaallghita ipapighqennaqngwaa ellnginaayugneghulleghsillu, pakigneghulleghsillu nanqigtellengegkufsi. Taagken anaghtaallghem yugusisi naafqelleqii katam kenghestun. Qaywa kingulighnun aghneghnun lliighngaaghpesi, qerngughtimanginaagusi wata aklungighinalusi.
Talwa akileghtullghitasi qepghaghtesi unataqat piitesiighaghvigpesini. Nagateki akuzilgallghit. Atanghem aghtughyaghqaanghiteghllagem nagaquumii akilghuullghit.
Kiyaghtaalleghpesini whani nunami, aklungitutegpesineng sangwaa alngunak piyukegkaghsi allgeghtaqaghsi efqughhnalusi elpesineng katam. Tawaten pilleghpesigun penniighestun ayuqusi. Penniighet qugilisighat nallukaat qantaghaqun tuqutelleghqaghteng. Nallukestegguu qantaghaqun Atanghem nanqigtilleghqaa?
Elpesinguut nanqigtistikatlu tuqutistikatlu anaggusimangilngughneng yugneng, ellngita ayakliimangitiisi.
Ugpeqaalgutemni, qelaneghpenasi kenlanga Atanghem taginqigtelleghqaanun. Piitesiighaghta usputaqiteggu. Nunami piitesiighaghluni qelaneghyukaghpenani utaqiigaquq uksaaghemllu upenghaamllu eslalluwaneng nagustikayugmeng piisaghqaneng.
Elpesillu qelaneneghllugutek neghyumanginaghlusi qayughllak Ataneq tagiyaghtughtuq.
Ugpeqaalgutemni, seghlequughpenaki ilasi enkaam Atanghem nanqiggneghillisi. Ellnganguuq Nanqigtista kaasaghtungestalghii.
Ugpeqaalgutemni, neqamikluki uuknaliqistet akuzikat aatghakun Atanghem. Usputaqiteki qelaneghpenateng nuqenneghtuluteng ikfiqelleghmi pikat.
Quyanganiiqaput uuknaliqistet qayughllak ikfiqngughngaaghmeng paninang neghyukumanginaqaqaat Ataneq. Nagaquqaqaghsi Job-em nuqenneghtullgha, quyastellghallu Ataneghmeng ikfiqellgha alpagyan. Enkaam Job-kun Atanghem liitestiisi nafughtalleghminengllu nangllegtalleghminengllu.
Ugpeqaalgutemni, apeghnaqegkegka una megnunapigtuq. Akeqineghpesini, akeqigpenasi qilagkun, nalighmeng nunakun, nalighmeng sakun alngunak. Piyaghqaakufsi legan aang'ghhaasi, piyaghqaanghilkufsi legan nakaaghhaasi. Enkaam atuqaqiteki akequsasi, tawaten pikufsi Atanghem nanqiggnaanghitiisi aghyuughyaghqaalusi.
Kina akulegpesini ikfiqngwaa? Yughaghli. Kina quyangaa? Ilagaghli usuqilleghmeng.
Kina qinuyuwaa? Tuqlughliki Elder-et enkaam yughaatkellitgu mesiighqelluku Aatghakun Atanghem.
Yughallghem ugpeqilleghqun naallghusaghqaqaa qinuyulghii yuuk. Enkaam Atanghem yugunqwuughtesneqiglleqaa, seghleghqellghillu seghevulleqii.
Tamaaken apalluqluku aapghaqluki seghleghqellesi ilagpesinun, yughaatkututaqlusi naallghutellengesqellusi. Elqughutngalghiim yugem yughallghi iknaqeghllagtut, allgeghutkayuguut.
Elijah yuguuq whangkutestun ayuqelgii. Taakunginaghhaagneng yughaqaq eslallugughtefqaan pisqelluku. Enkaam eslallugughsimangilnguq pingayut ayumiqullghet alla aghvinlek tanqiq ilalluku.
Taagken alla yughaqaq eslallugughtesqelluku. Enkaam eslallugughsalghiimi nuna piitestikaq neghyaghqameng.
Ugpeqaalgutemni, una kinguliiguq apeghyukegka elpesinun. Nalighsi ugpeqinaniqan apeghtuusapigneng, kitum kayusighligu ugpeqinqigtelleghmun. Tawaten pikumigu yugulisleqaak seghleghqestem unguvasikek tuqulleghmeng. Kiyaghneghemllu seghuvulleqii taam seghleghqestem seghleghqellelghuteghllagi.
Ukut latat Peter-meng pinguut apostle-nganeng Jesus Christ-am, Kiyaghneghem nakmikegkiitnun yugnun aghulaquutestekat Pontus-mun, Galatia-mun, Cappadocia-mun, Asia-mun, Bithynia-munllu.
Neghighluku Kiyaghneghem Atam nakmikegkaqiisi ellminun yugulusi, Agleghnalghiimllu Taghnegham pelungighsaqaqiisi. Tawaten pikaaguk qaatkutesqellusi Jesus Christ-amun, ukmangiightesqellusillu aawakun. Kiyaghneghem kayusillghallu nekeggmellghallu wata nulalik elpesinun.
Usuqelteggu Kiyaghneq, Atanga Atanemta Jesus Christ-am! Apalluqluku nangllegtalleghllani allgenqigtestiinkut unguvaghtelleghmikun Jesus Christ-a tuqulleghmeng. Taam sighimallengesteghllagiinkut nalluneqniilngughmeng.
Enkaam utaqangwaaput piliisaghqaput quyastelleghllaget Kiyaghneghem aflengakegkangi yugminun. Aflengakngwii qilagmi elpesinun enkaam aghunaanghitut, naavnaanghitut, ghevnaanghitutlu.
Kiyaghneghem aghtughyaghqaanghilleghmikun paqniighsaghlleqiisi ugpeqilleghpesigun. Enkaam kenletghuutelleghmi aliighlleqaa yugulilleq yataghqegkaq elpesinun.
Taam quyamastiisi, qaywa maaten natengiighhaq allaaghhiinaghmeng seghleliighyaghngaaghpesi.
Tamaakut seghleliighet nanghiiqusiigut ipapighqennalusi ugpeqillepiilgutsi. Ugpeqilleghsi megnunaghataghalghiinguq gold-nneng. Gold-et nanghiiquneghmegteki keneghqun naafqegkayuguut. Paninang kenghet atuqaqiit pelungighnaluki. Tawateghpigaq ugpeqilleghsi nanghiiquyaghqaaguq. Aghuliiskan pelungilluni, allgeghlleqaghsi usuqelleq, nighughqelleq, quulvalleq Kiyaghneghmeng aliightekagu Jesus Christ-a.
Esghiigateghngaaghpesigu piniqaghsi, esghanghiteghngaaghpesigu maaten ugpeqaghsi. Enkaam quyaghllaguusi repall aapghwaaghpagningitaghsi angtalanga quyalleghpesi,
qayughllak allgeghtengngukesi yugulillgha unguvasighpesi. Taananguuq apallaa ugpeqilghiisi Christ-akun.
Neghighluku uuknaliqistet liigikngwaaghnaqegkaqaat taana yugulilleq. Uuknaliqutkegkaqaat tunusaq Kiyaghneghem tuunyaghqaa elpesinun.
Taghneghakek Christ-am uuknaliqistet ilungitnitkaaguk. Ungipaatekestaqaqii ikfiqelleghqaaneng Christ-am, quulvallengelleghqaghllaganengllu ikfiqellghan kingunganeng. Enkaam uuknaliqistet liigiknaqutkegkaqaat kinanguyaghqaatanga Christ-a, qakunllu tamaakut piyaghqaatangi.
Kiyaghneghem uuknaliqistet liigikestekaqii uuknaliqutkegkiit ellngitnun pingunghinniluki, iwernga elpesinun pinguniluki. Agleghnalghiik Taghneghak kayagtekaaguk qilagmeng. Ellngan aghtughyaghqaanghillghakun ungipaqilghiit Pinilghiineng Ungipaneng ungipaatkaqiisi tamaaken. Talwa yaqulget liigiksupigtekaqiit tamaakut.
Enkaangam umyugasi apeghiighsaghwaaghluki ayuqiteki salleghqamun. Umyugasi whateghlluwaaghuluki, sighimakngwaaghteggullu tunusaq yugulillengelleq Kiyaghneghem tuunyaghqaa Jesus Christ-a tagikan.
Qaatkullusi Kiyaghneghmun qayughllak avaqutaqiisi. Enkaam atuqegpenaki seghleghet piyukellesi atuqnguyaqesi. Tawatesaghtusi nallukutegpesineng naten Kiyaghneghem kiyaghtesqesullghan ayuqutanga.
Kiyaghneq nakmikestezi, pelungitutanganeng elpesillu pelungitek salleghpesigun tamaghhaakun.
Akuzitni Igaqegkani igaqngaaq, "Pelungitek qayughllak whanga pelungitunga."
Yughaneghpesini Kiyaghneghmun Atakniiqaghsi. Nanqigtaqaa atunengwaaq yuuk tamaghhaan salleghtulngatun. Enkaam talluqiteggu nunataamalusi nunami whani.
Liisimakaghsi sivunghani kiyaghtekaagusi sasiigpenasi katam sivuneghpesistun. Iwernga Kiyaghneghem itemutkaqiisi taagken sasiinghilngughmeng kiyaghtaalleghmeng. Tukfillghitiisi silver-meng nalighmeng gold-meng naavegkayugmeng,
iwernga tukfiqaqiisi megnunapiglleghhiimeng aawaneng Christ-am. Ellnga penniighaghaghtun ayuquq sallwhaaghhiilnguq.
Kiyaghneghem nakmikegkaqaa Christ-a talwa sivungani nuna ulimallghilluku. Maaten kingulighni aghneghni aliightekaqaa elpesi apalluqlusi.
Christ-akun ugpeqaghsi Kiyaghneq. Ellngan unguvaghtekaqaa Christ-a tuqulleghmeng, quulvaghllakaqaallu. Tamaaken apalluqluku ugpeqilleghsi, sighimalleghsi Kiyaghneghmun ayuquq.
Qaatkutelleghqun ipapighqelleghmun pelungightekaqasi unguvasisi, enkaam piniqepiigasi ugpeqaalgutesi. Piniqutekestaghtek ilugpesineng qamaken.
Allgenqigtekaagusi. Unguvalleghraghaghsi tuqukayugmeng pingunghituq, iwernga tuqungigalngughmeng pinguuq. Allgenqigtekaagusi Kiyaghneghem akuzitangitgun, unguvalghiit, kenlengilnguut.
Akuzitni Igaqegkani igaqngaaq, "Qamaglluteng yuget vegaaghestun ayuqut, pinighnallghillu piitesighaghestun ayuqut. Vegaaghet palighaqut, piitesighaatlu ifkaghaqut,
iwernga akuzitangi Kiyaghneghem quunpekaghqaagut." Taakusta akuzitet Pinilghiit Ungipat ungipaqegkangit elpesinun.
Enkaam taaqiteggu allaaghhiinaq seghleq atuqegkaghsi. Iqlengiqnanightek, piniiyuggnanightek, aqinananightek, seghlequughunnanighteklu.
Allgenghhaghhaat quunpeng mamaghyugaqut. Ellngistun quunpeng mamaghyugtek pelungilngughmeng taghnegham mamaaneng. Angtaniitesleqaa yugulilleghsi,
qayughllak naasiighaghsi Atanghem nangllegtallgha.
Tagitek Ataneghmun, ellnga unguvalghiinguuq uyghak. Yuget ighsakegkaat sasiinghilngughestun, iwernga Kiyaghneghem nakmikegkaqaa megnunaghluku.
Elpesillu unguvalghiistun uyghagestun ayuqusi, enkaam Agleghnalghiim Taghnegham nekeftusiqlisi Kiyaghneghem mangteghaanun. Qepghaalleqaghsi aaftekaalusi priest-et tuunilghiit aghqutmeng Kiyaghneghmun. Ellngan tuguklighlleqii aghqutet Jesus Christ-akun.
Igaqegkaalghii Akuzitni Igaqegkani whaten, "Zion-mi nekegtaqaqa megnunalghii uyghak; kangigham uyghakaa nakmikegkaqa. Kina alngunak ugpeqilghii ellnganeng kayngumiqnaanghituq."
Taana uyghak megnunapigtuq elpesinun ugpeqilghiinun. Iwernga ugpeqingigalngughnun whatelnguuguq, "Taana uyghak mangteghangllaghtet ighsakegkaat, kangigham uyghakaaghsimakanga."
Amalleqa, "Taam uyghagem yuget naagtestaqii, iqustaqiillu." Naagtaqut qayughllak qaatkusigalnguut Kiyaghneghem akuzitanganun. Tawaten Kiyaghneghem uspeqegkaqii.
Iwernga elpesi yugni nakmikegkaagusi, umiilgem priest-ekiisi, aaftekaagusi yugni, Kiyaghneghem ellngan katam yukiisi. Nakmikegkaagusi aapghesqelluki allaaghlluwhaat aneghneghqillghi Kiyaghneghem, tagsighikaq elpesineng mamlegllagmeng ellmi katam allaaghlluwhaghmun nighugminun.
Sivunghani Kiyaghneghem yukenghisaghiisi, iwernga maaten yuliisimiisi. Sivunghani nalluksaghaghsi Kiyaghneghem nangllegtallgha, iwernga maaten allgeghsimaaghsi nangllegtallgha.
Ilakumtaamni, nunataagusillu allaneghtaagusillu nunami whani. Enkaam kayemamsi ilapgategpenasi yugusighpesi piyukellghanun, qayughllak yugusim piyukellghan pilluwaangwaa unguvasighsi.
Pinitun kiyaghtek akulngitni ugpeqaanghilnguut, luuraq ellngita seghletun pistenguninayukangisi. Esghaqumegteki aneghneghqillesi usuqelleqaat Kiyaghneq Aghneghani Christ-am tagillghan.
Ataneq apalluqluku malighqutaqlusi kiyaghtek tamaghhiitnun kavemem igleghutistengitnun. Qaatkullusi umiilegmun; ellnganguuq angelleghpigaq igleghutista.
Qaatkellukillu igleghutistet; umiilgem aghyuughiyaqlegughtestaqii seghletun pistenun, usuqiyaqleghughtestekaqiillu pinitun pistenun.
Kiyaghneghem piyukelqaa pinitun pilleghpesigun nepiightesqelluki nalluuqat temngitwhameng akuzillghiit.
Kiyaghtek itemngalghiistun iwernga itemngalleghsi atuqefqaan seghleghmun. Kiyaghtek qepghaghtelaaghulusi Kiyaghneghmun.
Quulvaghluku tamaghhaa yuuk, piniqluki ugpeqaalgutesi, alikluku Kiyaghneq, quulvaghlukullu umiilek.
Elpesi qepghaghtelaaghni qaatkutek piliitestegpesinun siivakellelighlusi. Qaatkegpenaki nangllegtaghhiinaatlu, umyugaqegtaghhiinaatlu, iwernga qaatkaqitekillu amyuqetalghiit.
Kiyaghneghem efquqaqiisi sumeghmikneghpesigu ellnga ikfiqngulusi sameng sapiglleghhiistun.
Iwernga suflughsimakufsiki qevutqullesi, seghletun pillesi apalluqluki, kitum alngunak usuqnaanghitiisi. Naqamenraq suflughsimakufsigu ikfiqelleq pinitun pilleghpesinun, taawa Kiyaghneghem efquqelleqiisi.
Kiyaghneghem nakmikegkaqiisi suflughtesqelluki ikfiqellghet qayughllak Christ-am ikfiqutkegkaqiisi. Ikfiqellgha usputaaguq elpesinun maligtesqelluku.
Ellnga seghleghqigatuq, iqlengiqigatuq.
Seghlequullengaqngami akisimangitii. Ikfiqaqngami akeqsagsimangitii. Itupill neghyukutkaaguq ellmineng nanqigtikayugmun elqughaghlluku.
Christ-am ellmineng katam aglaatkaqii seghleghqelleput yugusighmikluki qaquuramun. Tawaten pikaaguq tuqungasqelluta seghleghqelleghmun unguvasqelluta elqughutngalleghmun. Kiitiqullghakun naallghutkaagusi.
Penniighestun aghulaqaatalghiistun ayuqsaghtusi. Iwernga maaten uteghniimaasi Penniighniightemun Kelengakistenganun unguvasighpesi.
Elpesi ugiiqani, kiyaghtek qaatkullusi ugigpesinun. Ilangi nuliilget ugpeqingigalnguugut Kiyaghneghem akuzitanganeng. Iwernga tawaten kiyaghtelleghpesigun ugpeqaaghhnayukata sameng pinghiteghngaaghpesiki,
qayughllak esghapakangat pelungitun kiyaghtaalleghsi, alikilleghsillu Kiyaghneghmun.
Nuyaqegsallghem, ullngaqellghem gold-meng, aarrallghem pinighnaghsiigatii ilusi.
Itupill pinighnaghtek ilugpesigun qusevegllelighlusi, nekeggmellelighlusillu. Tawatelnguq pinighnalleq quunpekaghqaaguq, megnunaghllagtuq Kiyaghneghmun.
Sivunghani agani, aghnat maniguutkayuget Kiyaghneghmun pinighnaghsaqayuguut ilumegteggun, qusevegllelighluteng, nekeggmellelighlutengllu. Neghyukegkaqaat Kiyaghneq, qaatkegkaqiitlu ugiteng.
Sarah tawatetkaaguq! Qaatkegkaqaa Abraham, atanqennikaqaallu. Enkaam elpesi panikiisi pinitun pimakufsi, alingigalkufsillu sameng alngunak.
Elpesillu nulightuqani kiyaghuteki nuliisi liigikluki natetulangi qayughllak kayaataghaghtut elpesineng. Quulvaghluki nuliisi qayughllak atunem allgeghsaghqaqaghsi Kiyaghneghem tunusaa kenlengilnguq unguvalleq. Tawaten pikufsi saam alngunak pillgilliqnaanghitii yughallesi.
Taaqnighnaqanka sameng pillghenka whaten: qamagllusi ataasistun sumeghnelgutek, aqniqututek, piniqutek anglegutkullghiistun, nangllekututek, qusevgututek.
Yuget seghletun pikangisi akitegpenaki seghletun, nalighmeng seghlequuqangisi akitegpenaki seghlequughmeng. Itupill akiteki quyastelleghmeng, qayughllak Kiyaghneghem nakmikegkaqiisi tawaten pisqellusi elpesinun allgeghtesqelluku quyastilleni.
Akuzitet Igaqegkat pillghistun, "Kina alngunak quyangalghiimeng unguvallelguyukumi, quyamalghiinengllu aghnelguyukumi, seghletun akuzineghmeng taaqli, iqlengiqnanighlillu.
Seghletun pinanighluni, pinitun pili. Nekeggmennaqlunillu kiyaghlli,
qayughllak Atanghem esghapawii elqughutngalghiit, nagataqiillu yughallghit. Iwernga Atanghem tengvimun ayuqii seghletun pilghiit."
Kitumngam aqnighlleqisi sagiqngukufsi pinitun pilleghmun?
Iwernga ikfiqeghngaaghpesi pinitun pilleghmun quyastellengellequsi. Alikegpenaki yuget, talwa sumeghyaligpenasi.
Iwernga ilugpesigun manigughaqiteggu Christ-a Atanghuluku. Kitum alngunak aaptekangisi sighimalleghmeng ilugpesinilngughmeng quunpeng liigiknatun kiimsighyaqleggiinaawaqiteki.
Iwernga kiimsighaqiteki qusevegllelighlusi, siivakillelighlusi. Seghleghqenghilkufsi umyugasi seghleghninaanghitut. Enkaam yuget seghlequuqangisi pinitun kiyaghtelleghpesineng Christ-akun, kaynguyugllequt tawaten akuzilleghmeggneng.
Iwernga Kiyaghneghem piyukelqengngukagu ikfiqesqellusi pinitun pilleghmun, taana itagnaghataghaghtuq ikfiqelleghqaghpesineng seghletun pilleghmun.
Christ-a tuqukaaguq ataasighhaghmeng apalluqluki yuget seghleghqellghit. Seghleghqumangituq, iwernga tuqumatkegkaqii seghleghqestet taginnaluki Kiyaghneghmun. Yugusii tuqutkaaguq iwernga taghneghakek unguvaghtekaaguk.
Enkaam taghneghaaluni ungipaghyaghtuqaaguq taghneghanun anusimingllaghvigmelngughnun.
Taakunguut qaatkusimangilnguut Kiyaghneghmun neghighluku Noah kiyaghtengnguluku. Noah ark-engllaaluku Kiyaghneq qelaneghpenani utaqiikaaguq qaatkusimangilngughnun avuteghqesqelluki. Pingayuneng inglullgiinaat yuget iteghluteng ark-mun yugulikaagut meghqun.
Taananguuq meq usputaq paaptaayelleghmun yugulighilghii elpesineng maaten unguvaghtellghakun Jesus Christ. Paaptaayelleq iqangiisiinghituq yugusimun. Itupill paaptaayelleghqun akeqiikut Kiyaghneghmun umyugamnneng seghleghningilngughmeng.
Jesus Christ-a qilagmun mayughluni aghenqigneghanituq Kiyaghneghem. Enkaam igleghutngwii qamaglluki yaqulget, qilagem igleghutistengi, aghtughyaghqaanghillghetlu.
Ikfiqegkaatanganeng Christ-a yugusimikun elpesillu yataaghqitek ikfiqsaghqaalusi Christ-atun, qayughllak kina alngunak yugusimikun ikfiqelghii seghleghqesugnaniimaaq.
Enkaam whaken kenlekluku unguvalleghpesi tagtalngatun malighqutaqegpenasi yugusighpesi piyukellghanun, iwernga atuqiteggu Kiyaghneghem piyukellgha.
Sivunghani seghletun kiyaghtelqinaghtusi qaatkusigalngughestun Kiyaghneghmun. Whaten pikaagusi: seghleghnapiglluku atuqutkayuguyaghtusi, qiliiqutaqlusi, suumuutaqlusi, qerngughutullusi uglapestaaghet seghleghet atuqaqluki, neqenghaghqellusi, meghuuteghllaglusi enkaam alngunaseghaghllagughtaqusi, maniguqaqasillu iinghutkat kiyaghnengllaqat.
Kiyaghhnanilghiisi ugpeqaanghilngughestun, liigikigataat sangan ilannaniitsi seghletun kiyaghtaalleghmeggnun, enkaam seghlequughaqiisi.
Iwernga salleteng ellmeggneng katam apeghyaghqaqiit Kiyaghneghmun, nanqigtiyaqleggiinaghmun unguvalghiinengllu tuqukanengllu.
Tamaaken apalluqluku Pinilghiit Ungipat ungipaqegkaagut talwa tuqukanun. Tamaakut nanqigtekaagut unguvanguluteng nunami whani. Iwernga Pinilghiit Ungipat ungipaqegkaagut ellngitnun, enkaam taghneghiit kiyaghsaghqaaghllequt katam Kiyaghneghem kiyaghtellghatun.
Sangwaa qamaglluni kenletghuusaghtughtuq. Tamaaken apalluqluku whateghlluwaaghuluki umyugasi, nuqenneghtulusi yughaghyaghqaalusi yughalleghqaghpesistun.
Megnunalleghpigaaguq una: piniqutepiiglusi qayughllak piniqellghem seghevutestaqii seghleghqellelghuteghllaget.
Upughanghulusi qikeghqufqaafsi.
Tamaghhaghpesi allgeghutkaagusi tunusaneng atughqameng ilagpesinun. Allaaghhiinaat tunusat Kiyaghneghmeng pisi atuqaqiteki pinitun.
Tunusalget akuzimun akuzilit Kiyaghneghem akuzitanganeng. Tunusalget qepghhaatimun qepghhaatilit iknaqellelighluteng Kiyaghneghem tuunegkaaneng. Enkaam salleghpesigun tamaghhaakun Kiyaghneq usuqellengellequq Jesus Christ-akun. Ellngan pikaak nighughqelleqlu aghtughyaghqaanghilleqlu quunperugllak kenlengunaan. Amen.
Piniqegkamni ilakumtaamni, quupkaghpenasi seghleliighrukutaaghllaget kaaskangisi nanghiighsaghaghnalusi. Nanghiighsaghallesi allakaayagunghitut.
Itupill quyatek ilallghiisi Christ-am ikfiqellghanun quyangaghllagesqellusi nighughqellgha aliightekan.
Seghlequuqangisi apalluqluku maligsaaghtengumalleghsi Christ-amun, quyastellelguusi qayughllak Kiyaghneghem Taghneghakek nighughqengngalghiik kiyaghtengnguuk elpesini.
Ikfiqsaghqaakufsi, ikfiqegpenasi yugtaghtengulusi, teglegniightengulusi, seghletun pistengulusi, nalighmeng yanutqustengulusi.
Naqamenraq ikfiqsaghqaakufsi Christian-ngutegpesineng, kaynguyugpenasi iwernga usuqnakesi Kiyaghneq atiqangisi Christ-am aatghaneng.
Nanqigtilleghqaq kaatuq, sivukluni piinlighllequq Kiyaghneghem nengllugutangakun. Piinlighnaqngukan whangkutgun, salleqan'ngam qaatkusigalnguut Kiyaghneghem Pinilghiinun Ungipaanun?
Akuzitet Igaqegkat pillghistun, "Elqughutngalghiit pegnem yugulikaakuyeng, avelghasingwaalghiit Kiyaghneghmeng, seghleghqestetlu naten'ngam yugulillengelleqat?"
Enkaangam tamaakut ikfiqelghiit apalluqluku Kiyaghneghem piyukellgha, elqughulluteng pillequt, neghyukulleqiitlu unguvasiteng ataasiighmelngughmun Ulimaghistemun.
Sameng piighsuganka Elder-et yughaghvigpesinilnguut. Whangallu Elder-nguunga, esghapakaqegkegkallu Christ-am ikfiqellgha, ilasaghqaagungallu Christ-am aangelleghllaganun Kiyaghneghem aliightekagu.
Enkaam qeleghyugamsi Elder-eni whaten: Penniighniightengutek Kiyaghneghem penniighitnun; neghyukutkaqii elpesinun aflengakesqelluki. Aflengakiteki qayughllak aflengaksukesi, nakaan qayughllak piyaghqaategpesineng. Kiyaghneghem tawaten pisqesugiisi. Aflengakiteki nakaan akileghtuusangepigesnaghnalusi, iwernga qayughllak kayusighyugukesi.
Agghitkaqegpenaki aflengakegkasi, iwernga maligsugnaghqitek ellngitnun.
Enkaam Igleghutistengat Penniighniightet tagikan allgeghullequsi pinighnapiglleghhiimeng qaghpameng qelmeghiisaghqaanghilngughmeng.
Tawateghpigaq elpesi uyuqlighni malighqutaqlusi siivanlleghnun. Qamagllusi qusevgutullusi qayughllak Akuzitet Igaqegkat pikaagut, "Kiyaghneghem kipullegmun ayuqii qukaayugneghet, iwernga kayusighaqii qusevegngalghiit."
Enkaangam elpesineng katam qusevegngatek Kiyaghneghmun aghtughyaghqaanghiteghllagmun. Taagken quulvaghlleqiisi nakmikegkamini aghneghmi.
Qamaglluki sumeghyalitkegkasi pegteki ellnganun, qayughllak aflengakngwiisi.
Liisimalusi, kelengalusi. Anguyagsi Tughneghaq igleghanguuq uginilghiitun lion-etun, ivaghiiquq kina naafqennaluku.
Ayaklighteggu Tughneghaq ayepsugilngughqun ugpeqilleghpesigun, liisimakluki ugpeqaalgutesi nunataghhaanilnguut tawaten ellngitlu ikfiqnguut.
Iwernga natengiighhaq ikfiqelleghpesi kingunganeng, Kiyaghneghem piniqingaghllagem tamanganun, ellngan katam nallghusaalleqiisi sameng tamaghhaaneng. Ugpeqillesi iknaqughsaghlleqii, ayepsugighsaghlleqii, aghuliilkaaghtesleqii. Kiyaghneghem nakmikegkaqiisi Christ-akun ilatesqellusi kenlengilngughmun aangelleghllagminun.
Qamaglluku aghtughyaghqaanghilleq ellngan pikaa quunperugllak! Amen.
Silas ataasiighmelnguuguq ugpeqaalguta; igaataqaanga takestaaghhaghteggun latamkun elpesinun. Latanka Kiyaghneghem piniqellepiiganeng ayuqut. Ungipaatamsillu kayemamsillu kiyaghtekestiisqellusi piniqellghani.
Ugpeqaalgutesi Babylon-melnguut, elpesistun Kiyaghneghem nakmikegkaqii. Ellngitallu, ighneghmallu Mark-em piniqiisinguq.
Quyakutaqitek naalleghqun Christ-am piniqellghakun. Nekeggmelleq tamaghhaghpesinilli Christ-am piliitkiitni.
Ukut latat Simon Peter-meng pinguut. Qepghaghtekaangallu, apostle-kaangallu Jesus Christ-am. Lataaqamsi qamagllusi allgeghutkani ugpeqilleghmeng whangkutestun ayuqelghiimeng. Allgeghtekaqaghput ugpeqilleghput elqughutngallghakun Jesus Christ-am, Kiyaghneqegkefutlu Yugulighistekegkefutlu.
Piniqellghenkuk nekeggmellghenkuk wata nulalik elpesini liisimakelleghpesigun Kiyaghneqlu Jesus-lu Ataneghput.
Jesus aghtughyaghqaanghillelguuq Kiyaghneghmeng. Taaggun aghtughyaghqaanghilleghqun tuunegkaqiinkut sameng tamaghhaaneng aklukegkamnneng kiyaghtesqelluta Kiyaghneghyuneghtuluta. Tamaakut allgeghtekaqaput qayughllak liisimakegkefut Jesus. Tuqlughiinkut ilatesqelluta quulvalleghminunllu pinilleghminunllu.
Aghtughyaghqaanghilleghmikun, Jesus-em tuunegkaqiinkut akequsamineng megnunapiglleghhiinengllu pivagnapiglleghhiinengllu. Tamaagun akequsatgun Kiyaghneghem ilatesleqiisi nangaghneghminun. Taagken anagyaqlegughlleqasi seghleghem piyukellghi nunamelnguut naafqiiyaqleget elpesineng.
Kiyaghneghem nangaghnelitkaqutanganeng elpesi, taakunginaghhaagneng pinaqellghaghsi qamaglluku ilateki ukut ugpeqilleghpesinun: ugpeqilleghpesinun ilateggu pinilleq, pinilleghpesinun ilateggu liisimalleq,
liisimalleghpesinun ilateggu nuqetutilleq, nuqetutilleghpesinun ilateggu aghuliilkaamalleq, aghuliilkaamelleghpesinun ilateggu Kiyaghneghyuneghtulleq,
Kiyaghneghyuneghtulleghpesinun ilateggu nangllekututelleq ugpeqaalgutegpesinun, nangllekututelleghpesinun ilateggu piniqelleq.
Tamaakut atuqngukufsiki, nulastekufsikillu kayusiilleqiisi atughqaalusillu kayutkaghqaalusillu liisimakelleghpesigun Ataneghput Jesus Christ-a.
Iwernga kitum alngunak atuqenghilkumiki tamaakut, amugtapigtuq enkaam esghaatepagningituq. Puygukaqaallu Kiyaghneghem ukmangiqaqegkanga seghleghqelleqsaqanganeng.
Enkaangam ugpeqaalgutemni, nalluneqniighwaaghteggu Kiyaghneghem tuqluqaqiisillu nakmikegkaqiisillu. Tawaten pikufsi taawa iqiteqaghhnaanghitusi Christ-ameng.
Enkaam Kiyaghneghem quyakusiqeghllaglusi iteghtesleqiisi kenlengilngughmun Ataneghpagullghanun Atanemtallu Yugulighistemtallu Jesus Christ-am.
Qaywa liisimakeghngaaghpesiki taakut ipapillghet, sagiqutngughngaaghpesikillu qaatkennaluki, iiwleng neqangughlleqamsi taakuneng ipapilleghneng elpesinun apeghtuutkamnneng.
Sumemni itagnaghtuq neqangughtaataqumsi tamaakuneng unguvangulunga.
Liisimakaqa tuquyaghtughtunga qayughllak Atanemta Jesus Christ-am ungipaatekestaqaqaanga.
Pinaqelqa qamaglluku apeghtughamsi tamaaken, enkaam tuqulleghma kingunganeng neqaataqelleqasi.
Atuqumangitaput peghqiniqutngwaaghluki ungipaghaatengllaqat aapghaqngamtekek elpesinun aghtughyaghqaanghillghallu tagillghallu Atanemta Jesus Christ-am. Whangkuta katam iyeghlluwaamnneng esghaqaqaghput ellngan aangelleghllaga.
Jesus-em allgeghtaqngagu quulvalleqlu nighughqelleqlu Kiyaghneghmeng Atameng, nagaquqaqaa menga Kiyaghneghem, Qulighpigaalghii Nighughqengngaghllak. Atam pikaqaa, "Unanguuq piniqepigtekegka Ighneqa, efquqepigtekegka."
Whangkuta whangkunneng katam nagatkaqaghput ma qilagmeng Jesus-metaqngamta agleghnalghiimi naayghami.
Tamaaken apalluqluku whangkunni nalluneqnaqraggiitut uuknaliqistet uuknaliqutkegkiit ipangutangi. Elpesinun pinighllequt sumeghtaghaatkengngwaaqufsiki uuknaliqutkegkiit, qayughllak kenelghutam kuukgutellghatun ayuqut mamlegmun. Tawatetekestaghtek kenlanga Christ-am tagilleghqaan aghneghanun. Taagken nighuga kuukgullequq ilugpesinun, unaangum ighaleqetaaghatun ayuqluni.
Liigikngwaaghyaghqaqaghsi una: Kitum alngunak ellmineng katam liigikepagningitii sameng pisiitangi uuknaliqellghet Akuzitnilnguut Igaqegkani.
Uuknaliqistet nakmikumangitiit uuknaliqutkesaghqateng. Itupill Agleghnalghiim Taghnegham uuknaliqistet akuzitelitkaqii akuzisqelluki Kiyaghneghtameng.
Sivunghani agani uuknaliqistesiighwaaghet akulngitnisaghtut Kiyaghneghem yugitni, katam apeghtughistesighwaaghet akulegpesinillequt. Nalluneghpesini apeghtughlleqiisi iqlengameng naafqennaluki ugpeqillesi. Qaywa Christ-am Piliitestengita tukfiqaqeghngiisteng itemunnaluki seghleghqellghitneng, paninang piknanighlleqaat. Enkaam nuuskagan ellmeggneng naafqeslequt.
Yulghutet maligullequt apeghtughistesighwaaghnun kayngunalghinun kiyaghtaallghitnun. Enkaam yuget seghlequughlleqiit apeghtuusapiget atuput.
Pakigtelleghmegteggun apeghtughistesighwaaghet aklungighiyugllequt elpesineng. Enkaam apeghlleqiit apeghtuusangllaqateng maningnaluteng elpesineng. Ima neghighhaaneng Kiyaghneq Nanqigtistengatlu Naafqiistengatlu qaviigatuq aghyuughyaqlegughllukillu ayuqii.
Kiyaghneghem aghyuughumanginneghitii yaqulget seghleghqaqngata, iwernga miluutkaqii hell-mun. Tawani pisaghtiighllagmi qiipraghusighngaat, utaqiilghiit Aghneghanun Nanqigtillghem.
Neghighluku Noah kiyaghtengnguluku, Kiyaghneghem aghyuughumanginneghitii yuget avelghasingwaaghikat ellmineng, enkaam ulevestekaqaa nuna. Iwernga yugulikaqaa Noah, ilangillu maaghraghvinlek yuget. (Noah ungipaghtengukaaguq elqughutngalghiimun kiyaghtaalleghmun.)
Kiyaghneghem aghyuuqaqaaklu neghllagek Sodom-enkuk Gomorrah-nkuk. Naafqegkaqaak keneghqun kenlanga ashes-ngughtellghegkenun. Enkaam usputaaghtekaqaak sayaghqaatangi yuget avelghasighwaaghikat Kiyaghneghmeng.
Lot elqughutngalghiinguyaghtuq yuuk kiyaghtekaq akulngitni tamaakut seghleghet yuget. Aghhutanga tamaghhaan seghleliighutkeghllakaqii unguvasigmikun esghapagluki, nagalluki seghletun kiyaghtaallghit, nuqetegpenatengllu sex-ellghit. Enkaam Atanghem yugulikaqaa.
Taawa liitaghput, Ataneq liisimakuq naten yugulilleghqameng elqughutngalghiit yuget, nanghiighsaghallengenghata. Kelengakngwiillu seghleghet yuget aghyuullengelleghmelnguut, utaqiimaluki Aghneghanun Nanqigtillghem.
Taana aghyuulleq kiyang tamaakunun ayuquq maligullghiinun yugusimeng seghletun piyukelleghllagitnun, qaatkusugigalngughnunllu kitumun alngunak. Tamaakut apeghtughistesighwaaghet tetugigatutlu ellminguyugneghuutlu. Alingegpenateng seghlequughaqiit nighugrakegtat.
Yaqulget iknaqataghaghtut, aghtughyaghqaanghitaghaghtut taakuneng nighugrakegtaneng, paninang sivungani Atanghem anaggusimaninaanghitiit nighugrakegtat.
Iwernga tamaakut apeghtughistesighwaaghet seghlequughaqiit sangwaat liigikegpenaki. Teghikusastun sumeghtaghaghpagningilnguugut. Tuqutellengellequt teghikusastun allgeghluteng teghigtughluki tuqutkat.
Uglalghiit ikfiqestaqiit enkaam Kiyaghneghem ikfiqesleqii. Talwa aghneraaghinaghmi meghuuteghllagaqut, yugusimengllu seghleghet piyukellghit atuqaqiit. Kayngusaghaateghllagaqut neqenghaghqelgusiimalusi, enkaam akulegpesini nukeggnaghqegkastunllu ellmiigutkastunllu ayuqut.
Esghaneghmegteki aghnat qiliiqaqiit. Seghleghqesuneghtuut iwernga seghleghqellelghutangita kepsughsigatngwaaghiit. Manighaqiit yuget puughhneqegtat seghleghqesugesqelluki, pakignepigtutlu. Tamaaken apalluqluku Kiyaghneghem aghyuughyaghqaqii!
Tamaakut apeghtughistesighwaaghet ugpeqnaniqaqiit apeghtuusapiget. Enkaam aghulaqegkaagut Balaam-em pillghatun pinaluteng. (Ighneqsaqanga Beor-em.) Quyaaquq yuget akileghtunghatni seghletun pisqelluku.
Iwernga donkey-m akuzipagningilnguum, yugem mengakun ineghtekaqaa Balaam. Enkaam aghuliightekaqaa uuknaliqista sumeghneghiilliqellghaneng.
Tamaakut apeghtughistesighwaaghet paatqastun sengngustun ayuqut, qilagwaaghestunllu ayuqut anuqeghllagem tengtekangi. Kiyaghneghem nekaghqangllaatkaqii pisaghtiighllagmi.
Aghsaaghmikameng aangaayugtaqut temngitwhameng akuzitkelluteng. Piiqut itagnaghniluku malighqutaqelleghqaq seghleghnun yugusim piyukellghanun. Enkaam yuget taaqaqutlu tawaten kiyaghtelleghmeggneng, manighaqiit tawaten pinqigtesqelluki.
Apeghtughistesighwaaghet ungipaatkaqiit tamaakut yuget itemnganiluki samun alngunak piyukellghitnun, ellngit katam itemngangunghiteghngaaghmeng. Qepghaghtelaaghuut seghleghqelleghmeggnun enkaam seghleghqellghita naafqesaqlegwii. Yuuk qepghaghtelaaghuuq alngunak samun igleqataqilghiimeng ellminun.
Yuget liitaqngamegteggu Ataneghputlu Yugulighistevutlu Jesus Christ-a anagyaghqaqaat nukeggnaa nunam. Iwernga uteghninqigtekumeng seghletun kiyaghtaalleghmeggnun aaghqutaqesimakumengllu tamaakunun, taawa kiyaghtaallghit seghleghataghaayaghqaagut piyuwhaalleghmeggneng.
Tamaakut yuget, liitngwaaghluku agleghnalghii qelghusaq allgeghtekaghteng, tunutkaqaat. Itaghnaghataghaghnayaghtut liisimangisaqumegteggu elqughutngalghii kiyaghtaalleq.
Tawaten aneghtellghita ipangughtestaat yuget pillghat, "Qikmim uteghfikaqaa mighyaqani, kurugaqlu ughvughqegkaq aglanqiglluni ugharramun mingughunneqigtaquq."
Ilakumtaamni, ukut alghiitkii latalleghma elpesinun. Tamaghhaagkenkun latalleghma neqangughtesnaqutkamsi liisimakegkaghpesineng. Sumeghtaghiisqesugamsi tamaakuneng ipapighqellusi.
Elpesinun neqamikesuganka agleghnalghiit uuknaliqistet uuknaliqutkegkiit. Neqamikesugaqallu qelghusaq Atanemta Yugulighistem aapqaa apostle-egpesigun.
Liigikngwaaghyaghqaqaghsi una: kingulighni aghneghni legasiighwaghtelguyaghqaaguq; tamaakunguut malighqutaqngalghiit seghleghnun piyukegkameggnun. Legasiighwaatkelleqaat Kiyaghneghem akequsaa,
whaten pillequt, "Jesus akeqikaaguq taginqiglleqniluni. Naagu? Ima sivuneput tuqulaghaatellghitneng, paninang sangwaa qamaglluni almesiqaqaa nunam piinlillghaneng."
Nakmiiqaagut avelghasingwaaghnaluku una ipapilleq: neghighluku Kiyaghneghem akuzitmikun ulimakaqaa qilaga, ulimakaqaallu nuna meghmeng, meghqunllu.
Taagken Kiyaghneghem meghmeng ulevesluku nuna naafqegkaqaa.
Iwernga taaggun akuzitkun Kiyaghneghem aflengakaqii qilagallu nunallu naafqesaghqaaluki keneghqun. Aflengaknguut kenlanga aghneghanun nanqigtillghem. Tawanillu aghneghmi naafqelleqii yuget avelghasingwaaghikat ellmineng.
Ilakumtaamni, puygugpenaan una! Ataneghmi aghneq ataasiq thousand ayumiqullghestun ayuquq, thousand ayumiqullghet ataasitun aghneghtun ayuquq.
Ataneq egnaanginneghituq akequsani piyaghqaaluku, ilangita yuget sumeghtaghallghistun. Yeghlegi nekeggmetutaqiisi qayughllak kina alngunak iflayugunghilkanga. Itupill tamaghhaan yuuk avuteghqesqesugaa seghleghqellghitneng.
Iwernga Aghnegha Atanghem tagillequq teglegniightetun. Tawani Aghneghmi qilaga aviighusaghqaaguq eftughuuteghllagmeng. Sangwaat qamaglluteng qilagamelnguut kenghem ughuglleqii. Qamagllutengllu nunamelnguut paneghllequt.
Qamaglluteng tamaakut ughugyaghqaatangitneng, elpesi yugni natelnguunaqetsi? Kiyaghtaallesi pelungillit, Kiyaghneghmunllu ayuqlit,
utaqiimalusi Aghneghanun Kiyaghneghem. Pinaqellghaghsi qamaglluku pinitun pitek aghneq tagiragkiighesqelluku. Tawani aghneghmi kenghem naafqelleqaa qilaga, maatneghemllu ughuglleqii sangwaat qamaglluki qilagamelnguut.
Iwernga whangkuta utaqiinguukut Kiyaghneghem akequsaqegkaaneng. Pikaaguq nutaghameng qilagangllaghlleqniluni nutaghamengllu nunangllaghlleqniluni. Tawani elqughutngalghiinginaat kiyaghllequt.
Enkaangam ilakumtaamni, utaqiimalusi tawavek Aghneghmun pinaqellghaghsi qamaglluku pelungiteklu afkuyiiteklu Kiyaghneghem esghaamallghani. Nekeggmeteklu Ellngani.
Sumeghmikiteggu Atanemta nuqetutillgha elpesineng yugulillengesqeqaghllusi. Piniqegkamta ugpeqaalgutemta Paul-em aapqaqii taakut ataasit lataaqngamisi peghqinellelighluni Kiyaghneghtameng.
Latatkegkaqii tamaakut qamaglluki latamikun. Nalighneghi Paul-em latangan liigikneghlluguut. Yuget liigikellepagilnguut, ugpeqillepagilnguut allangughtaqiit sameng pisiitangi latanganilnguut. Tawatenllu piiqiit ilangi Akuzitet Igaqegkat enkaam naafqengnguut ellmeggneng.
Ilakumtaamni, liisimakutegpesineng saaqutangi qaatkusigalnguut liilightuusanun, kelengatek. Aghulaqutestegpenasi anaggutngalghiinun apeghtughillghitnun. Tawaten pikufsi malghuklinaanghitusi ugpeqegkaghpesineng.
Iwernga nagneghtek wataqaaghaq liisimakluku Jesus Christ-a, Ataneghput, Yugulighistevut, nagneghteklu wataqaaghaq piniqellghakun. Enkaam Christ-a usuqelteggu, quulvaalteggu maaten, quunperugllaklu! Amen.
Taana piinlighyuwhaalleghmeng ayuqelghii: nagaquqaghput, esghaqaghput whangkuta katam iyemnneng, esghapakaghput, saaftekaghput iiggemnneng, taananguuq Akuzin unguvalleq.
Taana unguvalleq esghaghyaghqaaghtestaqngan esghaqaqaghput; enkaam whaa aapghaghputlu ungipaqaghputlu elpesinun taana kenlengilnguq unguvalleq Atamesalghii, esghaghtestekaq whangkunnun.
Aapghaghput elpesinun sangwaa esghaqaghputlu nagatkaghputlu ilatesqellusi whangkunnun, ilatngallemnnunllu Atamun, Ighneghanunllu Jesus Christ-amun.
Latatkaput tamaakut quyalleghput iighwiisqelluku.
Una ungipaq nagaquqaghput Ighneghaneng Kiyaghneghem apeghnaqaghput elpesinun, Kiyaghneghnguq nighuguuq, mamlelleqraggiituq.
Iwernga ilatnganikumta ellnganun naqam paninang mamlegmi kiyaghtengnguluta, iqlengiqnguukut, atuqigataghputlu ipapighqelleq.
Iwernga nighugmi kiyaghtekumta ellngan nighugmetellghatun taawa ilatngaakut ilamnnun, aawanllu Jesus-em, Kiyaghneghem Ighneghan, ukmangiiwiinkut tamaghhaaneng seghleghqellemnneng.
Seghleghqellghinnikumta puughtengnguukut whangkunneng katam, ipapighqellghitukutlu.
Iwernga aapqumteki seghleghqelleput Kiyaghneghmun, seghevusaghqaqiinkut seghleghqellemnneng, ukmangighyaghqaqiinkutlu tamaghhaaneng anaggutaghallemnneng qayughllak ataasiighmetuqlu elqughullunillu ayuqelghiinguuq.
Seghleghqigannikumta, Kiyaghneq iqlengiqestengughlleqaghput, akuzitangillu atuqngunghitaput.
Taghnughhaghhamni, whaten latangwaamsi seghleghqefqaafsi pisqellusi. Iwernga kina alngunak seghleghqegkan Jesus Christ-am elqughutngalghiim maniguututaqiinkut Atamun.
Ellnganguuq iqitusiq seghleghqellemnnun, whangkunginaamta seghleghqellemnnun pingunghituq, iwernga tamaghaghllagan yugem seghleghqellghanun ayuquq.
Esgha whaten ipapighqutkesaghqaghput liisimakilleghput Kiyaghneghmeng, qaatkellemteggun qelghusii.
Kina whaten pilghii, "Liisimakaqa Kiyaghneq," naqam qaatkegpenaki qelghusii, iqlengiqestenguuq, nallukaallu ipapighqelleq.
Iwernga kitum alngunak qaatkegkumiki Kiyaghneghem akuzitangi, piniqillgha Kiyaghneghmun ipapestaaq iighwiqaaguq, tawaten ipapighqutkesaghqaqaghput ellnganitulvut.
Kina alngunak pilghii kiyaghtengnguniluni ellngani, kiyaghsaghqaaguq Jesus Christ-am pillghatun.
Piniqegkamni, una qelghusaq latatkegkegka elpesinun nutaghaanghituq. Taananguuq neghightaq qelghusaq nagatkayugsi ima piinlighyuwhaalleghmeng, taana ungipaaguq nagatkayugsi.
Iwernga una qelghusaq latatkegkegka elpesinun nutaghaaguq. Taam ipapighqellgha esghaghluni ayuquq Christ-akunllu elpesigunllu qayughllak mamlek aga naghughtengnguuq, nighupik kuukgutnguuq.
Kina alngunak pilghii nighugmenniluni naqam ugumikluku ugpeqaalgutni, paninang mamlegmelnguuguq.
Kitum alngunak piniqegkumigu ugpeqaalgutni nighugmi kiyaghtengnguuq, nighugmetutmineng naagtusighqiituq.
Iwernga kitum alngunak ugumikegkumigu ugpeqaalgutni, mamlegmetuq. Igleghtengnguuq mamlegmi, talwa nallukuq navek pingutni qayughllak mamlegem ayaastekaqaa.
Taghnughhaghhamni, lataaqamsi qayughllak seghleghqellesi seghevutellengegkaagut apalluqluku Christ-a.
Atani, lataaqamsi qayughllak liisimakegkesi ellnga piinlighyuwhaalleghmeng ayuqelghii. Nukalpigani, lataaqamsi qayughllak kayaalqegkaqegkesi Tughneghaq. Taghnughhaghni, lataaqamsi qayughllak liisimakegkesi Ata.
Atani, lataaqamsi qayughllak liisimakegkesi ellnga ima piinlighyuwhaalleghmeng ayuqelghii. Nukalpigani, lataaqamsi qayughllak iknaqelghiisi, akuzitangillu Kiyaghneghem ilugpesinilnguut, kayaalqegkaqegkesillu Tughneghaq.
Piniqegpenaan nuna talwa sangwaa alngunak nunam pinga. Kitum alngunak piniqegkumigu nuna, piniqellghituq Atamun.
Ukut esgha qamaglluki nunam pingi: sangwaa yugusim piyukellgha seghleghqusiqaqelghii, iyem qiliightestellgha, sangwaatlu yuget qukaayugutkaqegkangit nunami whani. Taakut Atameng pingunghitut, nunameng pinguut.
Nuna aviighutnguuq, tamaakutlu seghleghqusiiwaqelghiit yugem piyukaqegkangi; iwernga kitum atuqegkumigu Kiyaghneghem piyukellgha kiyaghsaghqaaguq quunperugllak kenlengunaan.
Taghnughhamni, kenla qantaghalliighaghtuq! Ungipaatkaagusi Anguyakilghii Christ-ameng tagilleqniluku, whaa maaten uglapiglleghiit anguyakilghiit Christ-ameng allgeghtuutngwaaghluteng ayuqut, enkaam liisimakaghput kenla qantaghalliighaghtuq.
Tamaakut whangkunnisaghtut iwernga unitkaqiinkut qayughllak ilatngwaaghumangilnguut whangkunnun. Ilatngwaaqaayaqumeng uninnayanghitiinkut. Unitelleghmegteggun liigikestengngwaaghaat ilatngwaaghumangitelleghteng whangkunnun.
Iwernga elpesi, Christ-am kuuvegkaqiisi Agleghnalghiigneng Taghneghagneng enkaam qamagllusi liisimakaghsi ipapighqelleq.
Latangustemsii-i ipapighqelleq nallukutegpesineng? Nakaa, latangwaamsi liisimakutegpesineng. Liisimakegkesillu iqlengiqelleq ipapighqelleghmeng pingunghilnguq.
Kina iqlengiqestengwaa? Iqlengiqestenguuq whaten pilghii, "Jesus, Christ-angunghituq." Taananguq anguyakilghii Christ-ameng qayughllak ighsakegkek Atankuk Ighneghenkuk.
Kitum alngunak ighsakegkumigu Ighneq, Atallu ighsaksaghqaqaa; kitum alngunak tugukliqumigu Ighneq, Atallu tuguklighyaghqaqa.
Enkaangam iiwleng neqamikluku apeghtuusaq, apeghtuusaqegkaq elpesinun ugpeghyuwhaalleghpesineng ima. Atuqumanginaqufsigu nagaquqaghsi taawa iiwleng Ighneghmellequsillu Atamellequsillu.
Unanguuq akequsaqegkaa tuunelleqniluku whangkunnun, kenlengilnguq unguvalleq.
Latasiqanka elpesinun tamaakut puughtinaqutkelghiit elpesineng apalluqluki.
Iwernga elpesi Christ-am kuuvikegkaqiisi Taghneghagmineng. Taghneghakek ilugpesinitutmegneng alla kina alngunak Apeghtughisteksugnaanghitaghsi, qayughllak Taghneghagkenka apeghtughaqiisi sameng tamaghhaaneng. Apeghtuusii ipanguut, temngingunghitut enkaam Taghnegham apeghtulghatun Christ-ametekestaghtek.
Taghnughhamni, Christ-ametekestaghtek enkaam uka aliiqan ilutuyaghqaaluta, iighnaqefqaamta kaynguyugem ellnganeng pilghaakut tawani Aghneghmi tagillghani.
Liisimakegkesi Christ-a elqughutngalghii. Enkaam liisimaksaghqaqasi kinkut alngunak elqughutngaan pikayuget Kiyaghneghem taghnughhaqii.
Esghaqaghtegguqun Atam piniqimalleghllaga whangkunnun, avaqutaqniiqiinkut ellminun, ipa avaqutaqiinkut. Tamaaken apalluquluku nunam yugan nallukiinkut qayughllak nallukegkangat Kiyaghneq.
Piniqegkamni, taawa avaqutaqegkanginkut Kiyaghneghem, iwernga salin whateghlluwaaq liigikigataghput naten lliilleghqaghput. Iwernga liisimakaghput, Christ-a aliiqan ellngatun ayuqellequkut qayughllak esghaghlleqaghput legan tawatelluku.
Taana kitum alngunak ellmineng sighimakegkumigu Christ-akun pelungighsaghyaghqaaguq, katam Christ-am pelungitellghatun.
Kina alngunak seghlleghqegkayuk qaatkusigatuq Kiyaghneghem Liilightuusaanun. Seghleghqellghuuq qaatkunneghitelleq Kiyaghneghem Liilightuusaanun.
Liisimakaghsi Christ-a allgeqaaguq iqinnaluki seghleghqelleput, ellnga seghleghqellghituq.
Kina alngunak Christ-ami kiyaghlleghhii seghleghqumanginaghnaangituq. Kina alngunak seghleghqumanginaqumi, liigikumangitaallu nallukaqaallu Christ-a.
Taghnughhaghhaghni, kitumun alngunak puughtestegpenasi! Kina alngunak elqughulluni pikayuk elqughutngaaq katam Christ-am elqughutngallghatun.
Kina alngunak seghleghqumanginalghii Tughneghaam pikaa qayughllak Tughneghaq seghleghqengngulghii ima piinlighyuwhaalleghmeng. Ighnegha Kiyaghneghem allgeqaaguq una apalluqluku, naafqennaluku Tughneghaam qepghaqaa.
Kina alngunak taghnughhaa Kiyaghneghem seghleghqumanginiigatuq qayughllak Kiyaghneghem nangaghnegha ellnganilnguq; qayughllaklu Kiyaghneq Atakegkanga, enkaam seghleghqumanginaghnaanghituq.
Whaten liisimaksaghqaqaput Kiyaghneghemllu avaqutii, Tughneghaamllu avaqutii: kina alngunak elqughulluni pingigalnguq nalighmeng ugumikingalghii yulgutmineng Kiyaghneghem avaqutaqenghitaa.
Ungipaq nagaquqaghsi piinlighyuwhaalleghpesineng unanguuq: piniqutusaghqaagukut.
Cain-etun ayuqsaghqaanghitukut. Cain Tughneghaam pikaa enkaam tuqutkaqaa ellmi katam anglegutni. Sangan tuqutagu? Qayughllak sallghi anaggutngalghiit naqam anglegutangan sallghi elqughutngalghiit.
Ugpeqaalgutemni, saghiighayugpenasi nunam yugan ugumikegkangisi.
Liisimakukut tuqumeng alpakaagukut unguvalleghmun qayughllak piniqegkeput ugpeqaalguteput. Kina alngunak piniqingigalnguq paninang tuqumetuq.
Kitum alngunak ugumikegkumigu ugpeqaalgutni yugtaghtenguuq. Liisimakaghsi yugtaghtem ilungani kenlengilnguq unguvalleq kiyaghtengngunghituq.
Whaten esgha liisimakegkefut piniqelleq sangutanga: Christ-am tuunellghakun unguvalleni whangkunnun. Enkaam whangkutallu tuunelteki unguvalleput ugpeqaalgutemnnun.
Kitum alngunak naamaghmi kiyaghtaaghem esghaghluku ugpeqaalgutni aklumalghii nangllekenghilkumigu, naten'ngam Kiyaghneghem piniqellgha ilunganilleqa?
Taghnughhaghhaghni! Piniqiyaghqaanghitukut akuziteraaghinaghteggunllu akuzillemteggunllu. Yeghlegi piniqilta ipapighqelluta nangaghnemteggun.
Enkaangam liisimakellequkut Kiyaghneghmun ipapighqelleghmun pikutfut. Seghleghninemtallu Kiyaghneghem sivungani nalluneqsuknaanghitaghput seghevutingallgha qayughllak Kiyaghneq aangataghaghtuq seghleghyugngallemnneng, liisimakegkangallu sangwaa tamaghhaan.
Piniqegkamni, seghleghninghilkumta tetugnaanghitaghput Kiyaghneq.
Aapnemtallu sameng alngunak allgeghutaqukut ellnganeng qayughllak qaatkaqegkeput qelghuusii, atuqaqegkeputlu efqughnalghiit ellngani.
Una esgha qelghusaa: whangkunnun ugpeqesqelluku Ighneghmi aatgha Jesus Christ-am, piniqutullutallu Christ-am qelellghatun.
Kitum alngunak qaatkegkumiki Kiyaghneghem qelghuusii kiyaghtengnguuq Kiyaghneghmi, Kiyaghneq ellngani. Whaten esgha liisimakegkefut Kiyaghneghem whangkunnitellgha: Taghneghagnekun tuunegkamikun whangkunnun.
Piniqegkamni, ugpeqegpenaki qamaglluki taghneghat. Yeghlegi liigiknaqaqiteki Kiyaghneghmeng pingutangi, qayughllak uglapiglleghhiit uuknaliqistesighwaaghet mingisimaat nunami.
Esgha whaten liisimaksaghqagsi Kiyaghneghmun Taghneghaqutkek: tamaghhaghmi taghnegham aapqagu Jesus Christ-a yuguluni allgeqaaniluku, Kiyaghneghtaaguq.
Iwernga tamaghhaghmi taghnegham mesiighaaskagu Jesus yuguluni allgeqaanghinniluku Kiyaghneghtaanghituq. Taakuk taghneghak anguyakilghiimeng Christ-ameng pinguuk nagaquqaghpesineng tagiiyaghqaanilukek. Taawa maaten kaatngwaaghlutek nunamun ayuquk.
Taghnughhaghni, elpesi Kiyaghneghem pikutanganeng, kayaalqegkaqasi tamaakut qayughllak ilugpesinilnguq aghtughyaghqaanghitaghaghtuq nunamelngughmeng.
Tamaakut nunam pikii, apeghtuusiit nunameng pinguut, enkaam nunam yugan nagataqiit.
Iwernga whangkuta Kiyaghneghem pikiinkut, enkaam kitum liisimakilghiim Kiyaghneghmeng nagataqiinkut. Tamaakut ilangita Kiyaghneghem pikenghilkangan nagasigatiinkut. Enkaam tawaten esgha liisimaksaghqagput Taghneghakek ipapighqellghem nalighmeng taghneghakek ipangunghilnguum.
Piniqegkamni, yeqay piniqututelta qayughllak piniqelleq Kiyaghneghmeng pinguuq. Kina alngunak piniqingalghii taghnughhaqaa Kiyaghneghem, liisimakaallu Kiyaghneq.
Kitum alngunak piniqinghilnguum nallukaa Kiyaghneq, qayughllak Kiyaghneq piniqellghuuq.
Kiyaghneghem kayagtekaqaa taananginaghhaq Ighneni nunamun, unguvallengesqelluta ellngakun. Tawaten pilleghmikun Kiyaghneghem kelgutkaqaa piniqelleni whangkunnun.
Piniqelleq akuzitkegkegka whangkuta piniqelqenghitaghput Kiyaghneghmun. Yeghlegi Kiyaghneghem piniqelqaa whangkunnun kelgutkaa kayagtelleghmikun Ighneni iqitusiiluku seghleghqellemnnun.
Piniqegkamni, Kiyaghneghem piniqellgha whangkunnun tawateskan whangkutallu piniqutusaghqaagukut.
Kitum alngunak esghiigatngwaaghaa Kiyaghneq; piniquskumta Kiyaghneq kiyaghtengnguuq ilumnni, piniqellghallu iighwighyaghqaaguq ilumnni.
Kiyaghneghem tuunegkaqiinkut ellmi katam Taghneghagmineng enkaam liisimakaghput kiyaghtengnguuq whankunni, whangkuta ellngani.
Esghaqaqaghput Ighnegha. Enkaam ungipaqngwaaghput Kiyaghneghmun kayagtekaqniluku Yugulighistenguluku tamaghhaanun yugnun.
Kitum alngunak aapqagu Jesus Ighneqniluku Kiyaghneghmun, Kiyaghneq kiyaghtengnguuq ellngani, ellnga Kiyaghneghmi.
Enkaam whangkuta liisimakaghputlu ugpeqaghputlu Kiyaghneghem piniqillgha whangkunnun. Kiyaghneq piniqellghuuq, enkaam kina alngunak kiyaghlleghhii piniqelleghmi kiyaghtengnguuq Kiyaghneghmi, Kiyaghneq ellngani.
Enkaam piniqelleq iighwightekaaguq ilumnni ilutusqelluta Nanqigtillghem Aghneghani. Tawatetukut qayughllak Christ-atun ayuqelghiikut nunami whani.
Piniqelleghmi alingelleq aviituq qayughllak iighwiqam piniqellghem ighlleqayuwaa alingelleq. Enkaangam piniqelleq iighwiimangituq tamaakuni paninang alingegkayugni, qayughllak alingellelguuq aghyuulleq.
Piniqiiqukut qayughllak Kiyaghneghem sivukluni piniqegkaqiinkut.
Kina pikumi, "Piniqaqa Kiyaghneq," naqam ugumikluku ugpeqaalgutni, iqlengiqestenguuq. Qayughllak kitum alngunak piniqenghilkumigu ugpeqaalgutni esghaqayuni, piniqnaanghitaa Kiyaghneq esghiigalkenni.
Una qelghusaqaa Christ-am whangkunnun, kitum piniqegkumigu Kiyaghneq, piniqsaghqaqaa ugpeqaalgutnillu.
Kitum alngunak ugpeqngukumigu Jesus, Christ-angutanga, avaqutaqaa Kiyaghneghem, kitum alngunak piniqegkumigu Ata piniqsaghqaqii avaqutii.
Whaten liisimaksaghqaqaghput piniqilleghput Kiyaghneghem avaqutiitnun: piniqellemteggun Kiyaghneq, qaatkellemteggunllu qelghusii.
Una piniqellghuuq Kiyaghneghmun: qaatkutelleghput qelghusaanun. Qelghusii piyaqnaghllagunghitut,
qayughllak tamaghhaghmi avaqutaliitkaan Kiyaghneghem kayaalqegkaqaa nuna. Whaten esgha kayaalqesaghqaghput nuna, ugpeqillemteggun.
Kinangaawa kayaalqiista nunameng? Kitum alngunak ugpeqegkumigu Jesus Ighneqniluku Kiyaghneghmun, taanata kayaalqiista.
Jesus Christ-anguuq tagikaq. Tagikaaguq meghqunllu aawhkunllu. Tagimangituq meghhiinaghqun iwernga meghqunllu aawhkunllu tagikaaguq.
Taghnegham aapghaa taana ipanguniluku qayughllak Taghneghak ipapighqellghulghiik.
Taawa pingayuguut aapghistet, Taghneghak, meq, aakwh; taakut qamaglluteng itagnaqulluteng ayuqut.
Ugpeqngukumteki yuget aapqiit whangkunnun, ipapestaaq ugpeqataghaghyaghqaqaput Kiyaghneghem aapqii. Kiyaghneghem apellgha Ighneghmun ipanguuq.
Enkaam kitum alngunak ugpeqegkumigu Ighnegha Kiyaghneghem qama ilunganituq Kiyaghneghem aapqaa. Iwernga kitum alngunak ugpeqenghilkumigu Kiyaghneq iqlengiqestengllaghlleqaa, qayughllak Kiyaghneghem aapqaa Ighneghmineng ugpeqenghilkanga.
Una Kiyaghneghem aapqaqaa, Kiyaghneghemnguq tuunegkaqiinkut kenlengilngughmeng unguvalleghmeng, taana unguvalleq Ighneghanituq.
Kitum alngunak tugukliqumigu Ighneq, unguvallelguuq; kitum alngunak tugukliimangilkumigu Ighnegha Kiyaghneghem unguvallengellghituq.
Latasiqanka tamaakut elpesinun ugpeqilghiinun aatghaneng Ighneghan Kiyaghneghem, elpesinun liisimakesqelluku kenlengilnguq unguvalleghsi.
Nalluneqsukigataghput Kiyaghneq; liisimakaghput nagataqiinkut aapnemteggu sameng alngunak piyukellghakun ayuqelghiimeng.
Liisimakegkumteggu nagatellgha sameng alngunak aaptellemnneng, liisimakaghput allgeghutaqukut tungsiqamnneng ellnganeng.
Kitum esghaqumigu ugpeqaalgutni seghleghqelghii tuqumun ayuqenghilngughmeng yughaatkelligu enkaam Kiyaghneghem tuunligu unguvalleghmeng. Akuzitkengngwaanka yuget seghleghqellghita tuqumun piyaghqaqenghilkangitneng. Seghleghqellelguuq tuqumun ayuqelghiimun. Iwernga yughaatkesqengngunghitaqa tawaten seghleghqelghii.
Qamaglluni seghletun pilleq seghleghqellghuuq. Iwernga seghleghqellelguuq tuqumun ayuqenghilngughmeng.
Liisimakaghput kina alngunak Kiyaghneghem avaqutaa seghleghqumanginaghnaanghituq, qayughllak Ighneghan Kiyaghneghem aflengakngukanga enkaam Tughneghaam seghletun pinaanghitaa.
Liisimakukut Kiyaghneghem pikiinkut qaywa Tughneghaam igleghutngughngaagu qamaglluku nuna.
Liisimakaghput Ighneghan Kiyaghneghem tagiluni liigikestekaqiinkut liisimakesqelluku Kiyaghnepik. Kiyaghnepigmetukut Ighneghanitutemnneng Jesus Christ-ami. Taanata Kiyaghnepiklu kenlengilnguqlu unguvalleq.
Taghnughhaghhaghni, iqitngalusi kiyaghnesighwaaghneng!
Ukut latat Elder-meng pinguut Kiyaghneghem nakmikegkaanun aghnamun, avaqutaanunllu ipapigmeng piniqegkamnun. Ellnginaanghitunga piniqistezi, qamagllutengllu liisimakelghiit ipapighqelleghmeng piniqiisi,
qayughllak ipapighqelleq ilumnnilnguq. Taana ipapighqelleq ilumnnisaghqaaguq quunperugllak.
Kayusilleq, nangllegyulleq, nekeggmelleqlu whangkunnillequt kiyaghtengnguluta ipapighqelleghqunllu piniqelleghqunllu. Taakut Kiyaghneghmeng Atameng, Jesus Christ-amengllu, Atam Ighneghaneng pinguut.
Quyapigtekaagunga nagaqughluki ilangi avaqutaghten kiyaghtengnguniluki ipapighqelleghqun tawateghpigaq Atam qelellghatun whangkuta.
Aghnami, piimken piniqututelta. Taana nutaghaanghituq qelghuusaq latatkegkegka elpenun; qelghusaaguq ima piinlighyuggaalleghmeng.
Una piniqellghuuq, qaatkutelleq Kiyaghneghem qelghuusaanun. Qelghuusaq nagaquqaghsi piinlighyuwhaalleghmeng unanguuq: qamagllusi piniqullusi kiyaghtek.
Uglapiglleghhii puughtista nunami mingilluni ayuquq. Tamaakut yuget apeghnaanghitaat Jesus Christ-a yuguluni allgeqaaniluku qayughllak ugpeqigataat. Tawatelnguq yuuk puughtistenguuqlu, anguyakilghiinguuqlu Christ-ameng.
Enkaam kelengalusi, pegsaqunaan qepghaatkaghsi akileghtuusaghqaghsi qamaglluku allgeghsaghqaqaghsi.
Kitum alngunak qaasghuskumiki apeghtuusii Christ-am Kiyaghneq ellnganinneghituq. Iwernga kitum alngunak atuqumanginaqumiki apeghtuusii Christ-am, Atallu Ighneqlu ellnganituk.
Kitum alngunak apeghtughyaghtuqangisi atuqegpenaki Christ-am apeghtuusii, aqelqangllaghpenaan nalighmeng quyakegpenaan,
qayughllak kitum alngunak quyakegkumigu qepghalgusiqallghuughlleqaa seghleghmeng qepghaqaaneng.
Apeghyaghqaghllagughngaaghma elpesinun latatgun piyunghitanka. Iwernga sunanguq laalighfiklamsi, aleghquunnayaghtukut gginasaghquulluta, enkaam quyateghllagnayaghtukut.
Avaqutiita nakmikegkam aakaghpesi piniqiisinguq.
Ukut latat Elder-meng pinguut Gaius-mun ipapik piniqegkamnun.
Piniqegkamni, liisimakaqa unguvasigken itagnaghtuq. Yughaatkaqamken itagniisqelluten sakun tamaghhaakun, yugunqegtesqellutenllu.
Quyapigtekaagunga ilangita ugpeqaalgutet kaalluteng ungipaasatnga ataasiighmetelleghpeneng ipapighqelleghmun, iiwleng elpesinun atuqnguniluku ipapighqelleq.
Quyapigtaqunga nagaqunemki avaqutaliitkanka atuqinguniluki ipapighqelleghmeng. Alla saam alngunak quyasigataanga tawaten.
Piniqegkamni ilakumtaamni, piniipigtuq ataasiighmelluten qepghallghen Kiyaghneghmun aflengakelleghpegun ugpeqaalgutet talwa tamaakut nallukegkaghten.
Maani yughaghvigmi aapghaqaat piniqellghen. Kayusiitaghtiki nagneghutesqelluki igleghallghit. Kayusighillghen Kiyaghneghem piyukellghatun ayuqluku
qayughllak igleghanguut apalluqluku Christ-a. Tuguklighingigatut ugpeqaanghilngughneng kayusilleghmeng
enkaam whangkuta ugpeqani kayusighyaghqaqaput tamaakut yuget. Tawaten pikumta qepghalgutkelleqiinkut apeghtughinguluteng ipapighqelleghmeng.
Latakaayaghtunga ugpeqanun iwernga Diotrephes-em umiilguyugneghem waakigatii liilightullghenka.
Elpesinun pikuma apeghlleqaqa saaqutanga. Seghletun akuzitkaqiinkut, iqlengiqutkaqiinkutlu. Tawatenginaq pingigatuq upughasugigatii ugpeqaalguteput kaanneghata. Upughatiyulghiit ineghtaqii, upughatinghatallu eflequghaqii ugpeqat qerngughutfigitneng.
Piniqegkamni, seghletun pikayugestun pigpenang, yeghlegi pinitun pikayugestun piiqi. Kina alngunak pinitun pikayuk Kiyaghneghem pikaa; iwernga kitum alngunak seghletun pikayugem nallukaa Kiyaghneq.
Tamaghhaghmi ugpeqam Demetrius pinighniiqaat yuuk. Ipapighqelluni kiyaghtaallghan ipapighqutkestaa. Taawa whangkutallu tawaten piighput, liisimakasi akuzilleput ipanguut.
Apeghyaghqaghllaguunga elpenun iwernga latatgun piyunghitanka.
Sunanguq qantaghaqun esghaghlaken enkaam aleghquullequkung gginasaghquullutung.
Ukut latat Jude-meng pinguut, Jesus Christ-am qepghaghtenganeng, James-em uyughaaneng. Lataaqunga Kiyaghneghem nakmikegkiitnun. Kiyaghneghem Atamta piniqiisi, Jesus Christ-amllu aflengakaqiisi.
Kiyaghneghem nangllegtallghallu, nekeggmellghallu, piniqellghallu nulali elpesini.
Piniqegkamni, latayupigtaqamsi yugulillemnneng. Iwernga nagaqughyamki apeghtughistesighwaaghet elpesinilnguut, apeghyukaqa elpesinun simighaqa. Liisimakasi Kiyaghneghem kayagtekaqii Apostle-etlu ilangillu yuget apeghtiisqelluta ugpeqsaghqamnneng. Enkaam kitum alngunak allangughsaghqaqenghitiit ellngita apeghtughillghit. Tamaaken apalluqluku latanguunga qevuullusi kipullginaaghesqelluki apeghtughistesighwaaghet. Apeghtughistegpenaki ipangunghilngughneng apeghtuusiitneng.
Qerngughunneghpesini maligutaqut, iwernga ungipaasigatiisi sameng apeghtughyugaqnilusi. Tamaakut yuget tuguklighyugigataat Jesus Christ-a taananginaghhaq Igleghutistevut, Ataneghputlu. Enkaam allangughtaqaat apeghtuusaq Kiyaghneghem nangllegtallghaneng ayuqelghii. Whaten piiqut, "Kiyaghneq nanglegtaghllagtuq, seghevutikayuguuq enkaam itagnaghtuq seghleghqesaghngaamta sex-kun." Qavngarugllak Kiyaghneghem ungipaatkaqiinkut aghyuughlleqniluku kina alngunak apeghtughilghii tawaten.
Ungipaatkaayaghngaaghpesi sivunghani Kiyaghneghem aghyuughillghaneng seghleghqestenun, neqangughsugamsi allameng taakut usputaqluki. Neqamikluku Atanghem yugulikaqii Israel-eghmiit Egypt-eghmiineng, aghulaqestekaqii Egypt-meng. Iwernga kingunganeng taam ilangi Israel-eghmiit ugpeqinanighyata, qaatkunnanighyata ellminun, tuqustekaqii.
Neqamikluki yaqulget Kiyaghneghem pisqegkaa nagneghusimangitkaat, unitkaatlu neyeng qilak. Tamaaken apalluqluku Kiyaghneghem asighqegkii qiipraghutneng nekegngayaghqaneng quunperugllak, nekegtestekii mamlegllagkun. Tawantesnaqngwii kenlanga aghyuulleghqaminun Nanqigtivigem Aghneghani.
Neqamikluki Sodom-eghmiitlu Gomorrah-ghmiitlu, uvitangitnilnguutlu nunat. Yaqulgestun seghleghqegkaagut. Allaaghhiinaq seghleghqelleq sex-kun pikaat, talwa yuget yulgutkullghiit atuqutaqluteng, sangwaatlu seghleghataghaat atuqegkaqiit. Usputaagut Kiyaghneghem aghyughillghaneng seghleghqestenun kenlengilngughqun keneghqun.
Apeghtughistesighwaaghet tawatetut. Piiqut qavangullghitanguq seghleghqestaqiit sex-kun, qaatkesigatiitlu yuget igleghutistet, seghletunllu akuzitkestaqiit yaqulget igleghutistet.
Naqam Michael, yaqulget igleghutistengita ilangat, tawaten pillghituq. Tughneghaan-kuk aaghtiiraaghutkaqngamegnegu Moses-em yugusii, Michael-em seghletun akuzitkumangitaa, anaggusimanilukullu pillghitaa. Yeghlegi pikaqaa, "Atanghem aghyuughmigliten."
Iwernga tamaakut apeghtughistesighwaaghet sangwaa alngunak liigikenghilkeseng seghletun akuzitkaqaat. Sangwaa ilanga liigikaqaat teghikusastun sumeghtaghiigalngughestun. Teghikusat piyukelleghmegestun pikayuguut. Tawateghpigaq apeghtughistesighwaaghet pikayuguut. Enkaam seghleghqestengughtaghaghaqut.
Seghleghwaaghunaqnguut ellngit! Cain-etun pinguut, tuqutkaqaa anglegutni. Allgeghuteqaghhnaluteng manimeng seghletun pikaagut Balaam-em pillghatun. Korah-tun pinguut, qaatkesunghitkaqegkangi igleghutistet Kiyaghneghem nakmikegkii. Enkaam Kiyaghneghem naafqegkaqaa ellnga, apeghtughistesighwaaghetlu naafqesaghqaqii.
Neqenghaghqusaghtuneghpesini, communion-emaghpesi, tamaakutlu apeghtughistet piiqut. Yakughnaghtut ugpeqanun katam tawaten uyghagllak meghem asinganilnguq yakughnalghii angyanun. Neghaqut qerngaghmeng nenglaghqiqusimaghmeng, akuzimaghmeng nepugllaget kaynguyugpenateng. Ellnginaghmeng neghaqut kinkut tuunegpenaki. Sasiinghitut qilawaaghestun eslallugilngughestun ayuqut, anuqem naghughuskangi quulngakun nunam meghisagllagem. Sasiinghitut piitestingigalngughestun uqfigestun ayuqut, unataghvigmi. Piitestingigalnguut uqfiget tuqukastun ayuqut. Tamaaken apalluqluku piitesiighaghtem nusugaqii paneghhnaluki. Enkaam maalghugegneng tuqukallghuughaqut.
Kayngunalghiit nangaghneghit qagighllagestun ayuqut, temngi puugllungllat. Ighaleqetaaghestun qaprakayugestun ayuqut, qayughllak tawatelnguut ighaleqetaaghet nalluniighutnguyaghqaanghitut igleghanun. Tawateghpig-aq igleghusaghqaqenghitaat kina alngunak apeghtughillesighwaalleghmegteggun. Tamaaken apalluqluku Kiyaghneghem yataaghqutkaqii pisaghtiighllagmeng nekaghqameng kenlengilngughmeng.
Enoch-nguq maaghraghvinliitkegkangat kingunghita Adam-em, ellngan uuknaliqutkegkaqii tamaakut yuget. Whaten pikaaguq, "Esghaghtek, Ataneq tagiyaghqaaguq agleghnalghiit yaqulelghuteghllani kelqelluki,
nanqiggnaluki qamagtengngwaaghluki yuget. Qayvighqesaghqaqii qamagtengngwaaghluki seghleghqestet seghleghqellghit, seghlepestaatunllu akuzitkillghit ellmineng. Tamaaken apalluqluku Atanghem aghyuughyaghqaqii seghleghqesteghllaget."
Tamaakut yuget quunpeng temngi akuzilgaghllaget, efqughutkigalkangit sangwaat alngunak. Sangwaat alngunak seghleghqusit atuqsuneghmegteki atuqaqiit, piniiyugneghllaget, usuqnguughtaqiitlu kinkut sameng qiliighvikneghmegteki.
Piniqegkamni, neqamikluki Atanghem Jesus Christ-am apostle-ngita aapqiit sivunghani.
Ungipaatkaqiisi whaten, "Kingulighni aghneghni nenglaghyugsaghtelguyaghqaaguq Kiyaghneghem ipapighqellghaneng ayuqelghiineng. Sangwaat alngunak yugusim piyukellghi atuqsuneghmegteki piiqiit."
Tamaakut yuget aaghtiiraaghutestiyugaqut ugpeqaneng. Maligtaqiit yugusimeng piyukellghit seghleghqelleghmun ayuqelghiit, Agleghnalghiigneng Taghneghagneng avangitutmeggneng.
Iwernga piniqegkamni, wata iknaqughsaamanginaghteggu ugpeqaamalleghsi, ugpeqilleghpesigun Kiyaghneghem agleghnalghiitgun apeghtuusiitgun. Yughaghaqitek Agleghnalghiignekun Taghneghagnekun.
Kiyaghneghem piniqellghanitekestaghtek, utaqiimalusi Atanemnneng Jesus Christ-ameng tuunesqellusi kenlengilngughmeng unguvalleghmeng nangllegtalleghmikun.
Nangllekluki tamaakut malghuklingalghiit Kiyaghneghem ipapighqellghaneng.
Yuguliteki akuqaqallghuulghiistun kenghegneng. Nangllekaqluki ilangitlu iwernga piraamsingwaaghlusi luuraq seghleghqellghistun piiqsaaghtusi. Ugumikluki seghleghqellghit katam ugumikelleghpesistun nukeggnaghqeghllakiit aatkateng seghleghqengnguluteng.
Kiyaghneghem kelengaksaghqaqiisi seghleghqelleghqaghpesineng, seghleghqellghiitesaghqaqiisillu. Enkaam quyaghllagllequsi nekevegkufsi sivungakun nighughqellghan.
Kiyaghneq taananginaghhaaguq Kiyaghneq, yugulikaqiinkut Atanemteggun Jesus Christ-am tuqullghakun. Ima tazimakerugllak, maaten, quunperugllak kenlengunaan Kiyaghneq aangeghllagtuq, aghtughyaghqaanghiteghllagtuq, igleghutngwaa sangwaa qamagtengngwaaghluku, aghtughyaghqaqenghitaa sangwaa qamagtengngwaaghluku. Kiyaghneq usuqli. Amen.
Whani igani igaqngaat Kiyaghneghem aliightekii Jesus Christ-amun. Kiyaghneghem aliightekaqii ellnganun liigikestesqelluki qepghaghteni sangwaat piyaghtungestaghniluki. Enkaam Christ-am kayagtekaqaa yaquleni qepghaghteminun John-mun tamaakut liisimakesqelluki.
Taagken John-em aapqaqii qamaglluki esghaqanillu nagatkanillu. Nagatkaqii akuzitangi Kiyaghneghem, ungipaqlu Jesus Christ-ameng ayuqelghii.
Quyastekaaguq atightulghii iglagtuluni akuzitangitneng uuknaliqellghem. Quyastekaagutlu nagalluteng qaatkullghiit qayughllak qantaghaqun tamaakut pillequt.
Ukut latat John-meng pinguut ugpeqanun qerngughtukayuget maaghraghvinlegni yughaghvigni Asia-mi. Nangllegtalleqlu nekeggmelleqlu elpesinillik Kiyaghneghmeng, maaghraghvinlek taghneghaneng, Jesus Christ-amengllu. Kiyaghneghuuq kiyaghlleghhii maaten, ellnganguuq kiyaghlleghhii sivunghani, ellnganguuq tagiyaghqaq. (Taakut maaghraghvinlek taghneghat sivunganitut Kiyaghneghem umiilgusiin aqumutaan.) Jesus Christ-a ataasiighmelnguuguq liisimakista ipapilleghmun. Ellnganguuq Kiyaghneghem unguvaghsuwhaaqaa tuqulleghmeng. Ellnganguuq igleghutistengat umiilgita nunam. Ellnganguuq piniqilghii whangkunneng, aawmikunllu itemutkaqiinkut seghleghqellemnneng. Ataneghpagulleghminitestiinkut, priest-ngughtestiinkutlu Kiyaghneghminun Atamun. Jesus Christ-am allgeghllikek nighughqelleqlu, aghtughyaghqaanghilleqlu igleghutimun quunperugllak kenlengunaan! Amen.
Ii-i! Jesus tagiiquq qilagwaagteggun. Tamaghhaghmi yugem esghaghlleqaat, talwa tamaakut panasqelluku pikiita esghaghlleqaat. Qamaglluteng nunam ramkengi qiyaaghuuteghllagllequt apalluqluku ellnga. Aa-a, tamaakut piyaghqaagut! Amen.
"Whanga Alpha-nguungallu Omega-nguungallu," piiq Ataneq Kiyaghneq, Aghtughyaghqaanghiteghllak. Ellnganguuq kiyaghlleghhii maaten, ellnganguuq kiyaghlleghhii sivunghani, ellnganguuq tagiyaghqaq.
John-nguunga, ugpeqaalgutkaghpesinga. Ikfiqunga elpesistun qayughllak Jesus-em Ataneghpagullghan pikiinkut. Ellngakun ikfiqelleput nuqetutaput. Aglaghtestekaagunga qiighqamun aatqelghii Patmos-meng qayughllak ungipaqegkenka Kiyaghneghem akuzitangi, ungipaqlu Jesus-meng ayuqelghii.
Atanghem Aghneghani Agleghnalghiim Taghnegham iitghaanga. Taagken tunutemnilluku nagaqughaqa ma iglagtuqaq qalghightaatetun.
Whaten piiq, "Igaqughqi igatgun esghaqaghten. Taagken tuyughnaketen ugpeqanun qerngughutkayugnun maaghraghvinlegni yughaghvigni: Ephesus-melnguut, Smyrna-melnguut, Perga-melnguut, Thyatira-melnguut, Sardis-melnguut, Philadelphia-melnguut, Laodicea-melnguutlu."
Taagken qiivunga esghaghnaluku ma aleghqughteka. Qiivyalghiinga esghaghanka maaghraghvinleguftut gold-et kenelghutat tunemiit.
Taawa qukiitni kina llangaqa ighnegha yugem akughtughllagegneng atkuyaaqeftuq, sakimagmikunllu tafsingaftuq gold-meng.
Naasqwallu nuyaallu qateghpetuk wool-estun nalighmeng anigustun, iiskeklu kenghem kumangallghatun ayuqlutek.
Itegii qelmeghsaqastun siilustun ayuqeftut pelungighsaqat keneghqun. Mengallu eftughllagatun meghllagem tevughallghan ayuqluni.
Aghenqigneghmineng tugumiiqeftii maagraghvinlek ighaleqetaaghet, qaanghanengllu aanuq savigpak inglugtun gginakek ipegsaqak. Gginaa nighugllak aghneghem qukaan siqinghuughtellghatun.
Esghaghyamkun itegaan manungakun uullghaghtunga tuqukastun. Iwernga aghenqigneghmineng iiggmineng saaflunga piinga, "Alingegpenang, whanga sivuliigungallu kinguliigungallu.
Unguvalghiinguunga! Tuqukaayaghtunga, iwernga ii-i, unguvanguunga quunperugllak kenlengunaan. Key-lguunga Tuqulleghmunllu Hades-munllu.
"Saaqsin igaqughqi igatgun sangwaat qamaglluki esghaqeten maaten, sangwaatlu kinguvaqun piyaghqat.
Esghaghaten maaghraghvinlek ighaleqetaaghet aghenqigneghma iigganilnguut, maaghraghvinleklu gold-et kenelghutat tunemiit, taakut sameng pisiitangi salin qayvightellghitut. Whaten pisiigut: Maaghraghvinlek ighaleqetaaghet yaqulguut. Kiyaghneghem ungipaghtekii ugpeqanun qerngughutkayuget maaghraghvinlegni yughaghvigni. Maaghraghvinlek kenelghutam tunemii taakunguut maaghraghvinlek yughaghviget.
"Latagu yaqulek igleghutilghii ugpeqaneng qerngughutkayuget yughaghvigani Ephesus-em. Whanganguuq tugumiilek maaghraghvinlek ighaleqetaaghneng aghenqignemkun, igleghtengnguungallu akulngitni maaghraghvinlek gold-et kenelghutat tunemiitni.
Liisimakamsi saaqutsi, ughleghiilghiisi, iilqayunghitelleghsillu. Liisimakamsillu tugukliigatasi seghleghet yuget, iwernga apostle-ngunilghiit liitaqasi esghapagluki temngingutangi. Taawa liitasi iqlengiqestenguut.
Meghniigatusi ikfiqelleghpesineng whanga apalluqlunga, iilqayugigatusillu.
Iwernga piyukenghitusiqa elpesinun unanguuq, piniqnaniimaaghpesinga, ugpeqaalgutesillu sivunghani piniqelleghpesistun.
Tamaaken apalluqluku puygugpenaan piniqeghllagyaqefsinga, ugpeqaalgutesillu. Piniqnanighaghpesinga piiqelleghpesistun. Enkaam avuteghqitek. Piniqenqigtikut piniqsugwhaalleghpesistun. Avuteghqenghilkufsi, takulusi iqilleqaqa kenelghutaghpesi tunemaa nenganeng.
Iwernga una pinitun pilqaghsi: ugumikasi piiqegkangit Nicolaus-em maligsaaghtengita, katam whanga ugumikellemtun.
Sigutelgukufsi, nagatekek Taghneghak sameng piiqutkek ugpeqanun! Tamaakut kayaalqiilghiit kayaalqiilleghmeng neghesqelleqanka piitestekaaneng uqfigan unguvallghem, tawanlenguq Kiyaghneghem Piitesighaghvigani.
"Latagu yaqulek igleghutilghii ugpeqaneng qerngughutkayuget yughaghvigani Smyrna-m. Una ungipaq whangamneng pinguuq: Sivuliigungallu kinguliigungallu, tuqulunga unguvaqaagunga.
Liisimakanka seghleliillesi, aklumanguusillu iwernga aklungitusi! Liisimakaqa seghleghet akuzitet ilangita yuget piiqegkangit elpesinun. Jews-nguniiqut, Jews-epigunghiteghngaaghmeng. Yuguut qerngughutkayuget Tughneghaam synagogue-ngani.
Alikegpenaki tamaakut ikfiqutkennaqegkesi. Nagatek! Tughneghaam ilasi anusimingllaghtesnaqii nanghiiqunalusi. Enkaam ikfiqellequsi qula aghneghnun. Iwernga ataasiighmetek, qaywa tuquyaghqaaghngaaghpesi. Tawaten pikufsi, akileghtuusalilleqamsi kenlengilngughmeng unguvalleghmeng.
Sigutelgukufsi, nagatekek Taghneghak sameng piiqutkek ugpeqanun! Tamaakut kayaalqiilghiit kayaalqiilleghmeng, tuunglighhaan tuqullghem aqnighhnaanghitii.
"Latagu yaqulek igleghutilghii ugpeqaneng qerngughutkayuget yughaghvigani Pergamum-em. Una ungipaq savigpalegmeng pinguuq inglugtun gginalek ipegsaqameng.
Liisimakamsi naantutsi, tawantusi Tughneghaam umiilgutivigan aqumutagkeni. Whangamnun ataasiighmetusi, ugpeqnanillghitaghpesingallu. Tawatetkaagusi talwa Antipas, ataasiighmelnguq ungipaghteka, kiyaghtengnguluku. Tawani Tughneghaam kiyaghfigani tuqutkaqaat.
Iwernga piyukenghitusinka elpesinun ukunguut: taawa elpesinitut ilangi qaatkullghiit Balaam-em apeghtuusaanun. Apeghtuqaqaa Balak naten seghleghqestesqelluki Israel-eghmiit. Enkaam Balak-em apeghtuqaqii neghyaghngiita pisqelluki neqet aghqutkegkat kiyaghnengllaqanun. Apeghtuqaqiillu itagnaghniluku alngunak sex-kun seghleghqelleghqaq.
Tawateghpigaq ilasi qaatkutut Nicolaus-em apeghtuusaanun.
Avuteghqellusi seghleghqennanightek! Pinghilkufsi qantaghaqun takulleqamsi. Taagken pilluwaghlleqanka tamaakut yuget savigpagmeng qanemnilngughmeng.
Sigutelgukufsi, nagatekek Taghneghak sameng piiqutkek ugpeqanun qerngughutkayuget yughaghvigni! Manna-meng iighngalghiimeng, manna-lilleqaqa taana kayaalqiilghii Tughneghagh-meng. Ellnganunllu tuunelleqaqa qatelghii uyghak, ateghraghaghmeng igaqfikegkaq. Kitum alngunak nallukegkaa ateq iwerngaqun allgeghtikaghhiinaam uyghagmeng liisimakaa.
"Latagu yaqulek igleghutilghii ugpeqaneng qerngughutkayuget yughaghvigani Thyatira-m. Una ungipaq Ighneghaneng Kiyaghneghem pinguuq. Iiskek kumaghuuguk kenghestun, itegii qelmeghtutkaat siilum qelmeghsalghatun.
Liisimakamsi saaqutsi. Liisimakaqa piniqelleghsi, ugpeqelleghsi, qepghaatilleghsi, nuqetutilleghsillu. Liisimakanka tamaakut wata piiqasi sivunghani piiqelleghpesineng.
Iwernga ukunguut tengvimun ayuqegkanka elpesinun: Aghuliighnneghitaghsi aghnaq Jezebel apeghtughilghii ipangunghilngughneng. Uuknaliqestenguniiquq Kiyaghneghmun. Iwernga apeghtughilleghmikun puughtaqii yugenka seghleghqesqelluki sex-kun, neghesqellukillu neqet aghqutkegkat kiyaghnengllaqanun.
Pilleghqalitkaqsaghaqa avuteghqesqelluku, iwernga taaqsunghituq allaniineghmeng.
Ii-i! Miluunnaqaqa qavaghvigmun tawani ikfiqesqelluku. Maligulluki ellnganun miluulleqanka tamaakut gelgaghniilgutangi enkaam ikfiqesteghllaglleqanka. Tawaten pillequnga wetkuqun avuteghkegkata seghletun pillghitneng.
Tuqulleqankallu avaqutii. Enkaam qamaglluteng ugpeqat yughaghvignilnguut liilleqaatnga whanganguuq liisimakilghii yugem tamaghaghhmi sumeghtaghallghitnengllu ilumikegkiitnengllu. Aghyuughyaghqaqamsi tamaghaghpesi seghleghqetulegpesistun.
Iwernga ilagpesi Thyatira-mi, maligtellghitasi Jezebel-em seghleghet apeghtughillghi. Liitellghitasillu Tughneghaam aksaqumtaaghllagi. Tamaaken apalluqluku qelghataghaghnaanghitamsi,
iwerngaqun ugpequmanginaghteggu apeghtullesi kenlanga uteghnillemnun.
Ellnga taana kayaalqiilghii kayaalqiilleghmeng, atuqilghiillu aneghneghqillemneng kenlemun, aghtughyaghqaanghillelilleqaqa igleghutesqelluki nation-et.
Igleghutesqeluki iron-meng rod-elighluki enkaam kagimnnakangit qikumeng qulmesiitengllaqastun.
Tuunelleqankallu unaangum ighaleqetaaghaneng.
Sigutelgukufsi, nagatekek sameng piiqutkek Taghneghak ugpeqanun!
"Igaqigu una ungipaq yaqulegmun igleghutilghii ugpeqaneng qerngughutkayuget yughaghvigani Sardis-em. Taana Kiyaghneghem maaghraghvinlek taghneghaaneng pilek maaghragvinleklu ighaleqetaalek, piiq, Liisimakamsi saaqutsi. Yuget piiqiisi unguvanilusi iwernga tuqungaasi.
Taghtughlusi, iknaqughsaghteggu sangwaa salin elpesi pizi tuqunaqelghii. Liitanka ukavantut sangwaat piiqegkesi Kiyaghneghma pisqesullghaneng elpesinun.
Neqamikluki apeghtuutkat elpesinun, nagaquqasillu. Qaatkiteki, avuteghqiteklu seghleghqelleghpesineng. Iwernga taghtunghilkufsi, takulleqamsi teglegniightetun. Nallukelleqaghsi qakun tagilleghqaqa elpesinun.
Paninang qafsinggaagut yuget Sardis-mi aatkateng nukeggnaghqellghilkangit. Igleghtelgusighlleqaatnga aalluteng qatelghiimeng aatkameng qayughllak itagnalghiinguut.
Kayaalqiilghii, ellngistun aallequq qatelghiimeng aatkameng. Aatghallu ghevesnaanghitaqa Kenlengilnguum Unguvallghem Igaaneng. Atamallu yaqulganllu sivungitni whangamnun piknilleqaqa.
Sigutelgukufsi, nagatekek sameng piiqutkek Taghneghak ugpeqanun!
"Igaqigu una ungipaq yaqulegmun igleghutilghii ugpeqaneng qerngughutkayuget yughaghvigani Philadelphia-m. Una ungipaq Agleghnalghiimeng, Ipapigmeng pinguuq. Ellnganituq David-em key-nga. Qelpeghtekumigu amik, kitum alngunak umegnaanghitaa. Uumkumigullu amik, kitum alngunak qelpeghhnaanghitaa.
Liisimakamsi saaqutsi, liisimakamsillu kayaatusi. Naqamllu qaatkasi apeghtuusanka, mesighiigatusillu whangamnun maligsaaghteknilusi. Ii-i, qelpeghusimaamsi amigmeng; kitum alngunak umegyaghqaqenghilkanganeng.
Ii-i! Tamaakut qerngughullghiit Tughneghaam synagogue-ngani, Jews-nguniiqut. Iwernga iqlengiqestenguut; Jews-ngunghitut. Elpesinun pisluki qungughtesnaqanka sivugpesigun. Taagken liilleqaat piniqegkemsi.
Qelqaqamsi nuqetesqellusi. Qaatkegkaqutegpesineng qelghilqa paqniighsaghlleqamsi seghleliilleghneng kaannaqelghiineng nunataghhanun tamaghhaanun. Tamaakut seghleliillghet nanghiiqulleqiit qamaglluki yuget kiyaghlleghhiit nunami.
Tagiyaghtughtunga. Ayepsugillusi ugpequmanginaghtengnga kitumun alngunak wayanghitesqelluki qaghpasi.
Kayaalqiilghii aghveghaqetaaghtesleqaqa Kiyaghneghma Temple-ngani, allamengllu aanaanghituq. Enkaam ellngakun igaqelleqaqa aatgha Kiyaghneghma, aatghallu Kiyaghneghma neghllagan, Jerusalem-eghraghaq, ukilghii qilagmeng Kiyaghnemneng. Ellngakunllu igaqelleqaqa ateghraghaqa.
Sigutelgukufsi nagatekek sameng piiqutkek Taghneghak ugpeqanun!
"Igaqigu una ungipaq yaqulegmun igleghutilghii ugpeqaneng qerngughutkayuget yughaghvigani Laodicea-m. Una ungipaq Amen-meng pinguuq. Ataasiighmelnguuguq, ipapighqengngalghiinguuq liisimakista. Ellngakun Kiyaghneghem ulimakaqaa sangwaa qamaglluku.
Liisimakamsi saaqutsi: isekinanghitusi, nalighmeng uguqnanghitusi. Isekinalghiisituq nalighmeng uguqnalghiisituq!
Enkaam maqaghraaggaategpesineng, isekinanghilnguusi nalighmeng uguqnanghilnguusi, qesiinnaqamsi qanemneng!
Piiqusi aklunginnilusi, allgeghuteghllagaqnilusi, aklungigannilusillu. Iwernga nallukusi seghleghwaaghuusi, nangllegnaghtusi, aklumaasi, ayaangaasi, amsikaghmetusillu.
Tamaaken apalluqluku ungipaatamsi aklungighisqellusi gold-tengyaghtughtek whangamnun qigeghtengngwaaqameng keneghqun. Tukfighiteklu whangamneng qatelghiineng aatkaneng saapesqelluki kayngunalghiit amsikaghmetellesi. Tukfighiteklu whangamneng aghakaghqameng iyegpesinun esghaasagutesqellusi.
Tamaakut piniqegkanka nallghusaghaqanka, aghyuughaqankallu. Enkaam sagiqneghughtek, avuteghqellusi seghleghqennanightek.
Ii-i! Nekevlunga amigmi tenglugtughtunga. Kitum alngunak nagaququmigu meka, amigmeng qelpeghusimakanganga iteghllequnga ellnganun. Enkaam neghelgusighlleqaqa, ellnganllu neghelgusighlleqaanga.
Kayaalqiilunga enkaam aqumgaanga saaghwani Atama umiilgusiikun aqumutagkenkun. Tawateghpigaq kayaalqiilghii aqumesleqaqa saamkun umiilgusignekun aqumutamkun.
Sigutelgukufsi, nagatekek Taghneghak sameng piiqutkek ugpeqanun!"
Taagken tamaakut kingungitneng taawa esghaghaqa qilagmi amik qelpalnguq! Ma nagatkaqa qalghightaatetun ayuqelghii, whaten piiq, "Mayaa whavek. Elpenun esghaghtesnaqanka sangwaat piyaghqat."
Tawaninginaq Taghneghagnitunga. Taawa qilagmi esgaghagka umiilgusik aqumutak, kina aqumgaftuq.
Aqumgalghii umiilgusigni esghaqaaluni iqeghtagketun jasper-enkuk carnelian-enkuk ayuquq. Uvitangani umiilgusim taawa agluk iqeghtakek emerald-etun ayuqlutek.
Uvitangani umiilgusim aqumutaghllagem taawa yuginaq estamat siipneqluki umiilgusit aqumutalghutet. Taakutgun aqumgatngaftut yuginaq estamat siipneqluki elder-et qatelghiimeng atkuyaaghulluteng, gold-mengllu qaghpaluteng.
Umiilgusim aqumutaghllagegkeneng kallugem nighwaagpagtii, leveklugtii, tengngaagtiillu piit. Sivugkeni umiilgusim aqumutaghllagem taawa maaghraghvinlek torch-et kumangalghiit, taakut maaghraghvinleguftut taghneghii Kiyaghneghem.
Umiilgusim aqumutaghllagem sivugkeni taawa kelliisugnilnguq qergesa, meghraakeghtaq crystal-estun. Umiilgusim aqumutaghllagem uvitangani, tamaghhiitni sanigkeni, taawa estamat Unguvalghiit, iyeghllaguftut saaymegteggunllu aqsagemegteggunllu.
Sivuliq Unguvalghii lion-esugniteftuq, tuunglighhaa Unguvalghii ox-esugniteftuq, pingayaat sangwaa Unguvalghii gginalguftuq yugem gginaaneng, enkaam estamiitangat Unguvalghii tengaakayugtun qawaagpagtun ayuqeftuq.
Enkaam estamat Unguvalghiit tamaghhaghmeng aghvinlegneng yaqulgututeftut, elngaatall yugusiit iyeghllaguftut talwa qamavek yaqghwita asingitnun. Aghneghtuuman unugtuumaan taaqigalnguut ilaganeghmeng, "Agleghnalghii, agleghnalghii, agleghnalghii, Atanghuuq Kiyaghneq, Aghtughyaghqaghhaanghiteghllak, ellnganguuq maaten, ellnganguuq sivunghani, ellnganguuq tagiyaghqaq!"
Taakut estamat Unguvalghiit ilagaghtut ilagaatngitneng usuqillghem, quulvaghillghem, iyamsiqayullghem aqumgalghiimun umiilgusigni aqumutaghllagegni, kiyaghlleghhiimun quunperugllak kenlengunaan. Tawaten pinghata
yuginaq estamat siipneqluki elder-et niinghutaqut sivungakun aqumgalghiim umiilgusim aqumutaghllagegkenun, manigughaqaat kiyaghlleghhii quunperugllak kenlengunaan. Taakut elder-et qaghpateng mataghlluki lliiqiit sivungakun umiilgusim aqumutaghllagegkenka, enkaam ilagaghaqut,
"Whangkuta Ataneghput Kiyaghneghput! Elpek tugupestaaghyaghqaqaten usuqelleghllaget, quulvalleghllaget, iyamsiqayulleghllaget aghtughyaghqaanghilleghpenun. Ulimakaqutegpeneng sangwaa qamagtengngwaaghluku, piyukelleghpetun kiyaghllequt enkaam allgeghullequtlu unguvalleghmeng."
Taagken esghaghanka iimgat igat aghenqigneghan iigganilluki aqumgalghiim umiilgusim aqumutagkeni. Taakut iimgat igat igaghvikegkaaftut inglugtun, umegluteng maaghraghvinlek seal-eneng.
Taagken esghaghaqa aghtughyaghqaanghilnguq yaqulek. Iglagtuluni aaptilghii, "Kina itagnaghyaghqaawa ikughyaghqaaluki maaghraghvinlek seal-ellghet qelpeghsaghqaaluki iimgat igat?"
Taawa avangituq kitumeng alngunak qilagmi, nalighmeng nunami, nalighmeng nunam asingani itagnalghii qelpeghsaghqaaluki iimgat igat, esghaghyaghqaalukillu ilungit.
Enkaam qiyaaghwaghllagtunga qayughllak naalkenghilkangat kina alngunak itagnalghii qelpeghsaghqaaluki iimgat igat, esghaghyaghqaalukillu ilungit.
Taagken ataasim elder-eneng piinga, "Qiyagpenang! Ii-i, lion-a. Judah-m ramkenganeng pinguuq, David-emllu kingunqaa. Kayaalqiistenguuq enkaam ellnga itagnaghtuq ikughyaghqaaluki maaghraghvinlek seal-ellghet qelpeghsaghqaaluki iimgat igat."
Taagken esghaghaqa Penniighaghaq nekevghalghii saaghwani umiilgusim aqumutam. Qukiitniteftuq estamat unguvalghiit, elder-etlu. Penniighaghaq esghaqaaluni nikimqun tuqutkaq. Maaghraghvinlegneng sighunelguftuq, maaghraghvinlegnengllu iyelguftuq. Taakut iyet maaghraghvinlek taghneghaqii Kiyaghneghem, kayagtekii tamaghhaanun nunam.
Penniighaghaam takuluku umiillgusigni aqumutagni aqumgalghii, aghenqigneghan iigganeng tuwii iimgat igat.
Tuguyaki iimgat igat, taakut estamat unguvalghiit, yuginaqlu estamat siipneqluku elder-et sekequutut nunamun sivungakun Penniighaghaam. Tamaghaghmeng tugumiiqluteng harp-meng, gold-mengllu sagneghhaghneng esleqngalghiit incense-meng. Incense-et yughaqiit Kiyaghneghem yugita.
Ilagaghtut nutaghameng ilagaatmeng whaten: "Itagnaghtuten tuguyaghqaaluki iimgat igat, ikughyaghqaalukillu seal-ngit. Tuqutkaalghiiten, aawpenengllu tukfiqaqaten yuget Kiyaghneghmun. Ellngit tamaghhiitneng pinguut ramkeneng, uluneng, yugneng, nunataanengllu.
Enkaam Ataneghpagullghanitestaten, priest-ngughtestatenllu Kiyaghnemnnun, umiilgestunllu igleghutillequt nunami."
Esghapagumalunga nagaqughanka mengit yaqulelghuteghllaget. Uglaapiglleghhiit kestepagningilnguut. Nekevghatnguftut uvitangani umiilgusim aqumutam, estamatlu unguvalghiit, elder-etlu.
Iglagtuluteng piiqut, "Penniighaghaq tuqutkaq, itagnaghtuq allgeghsaghqaaluku aghtughyaghqaanghilleq, aklungi, peghqinelleq, iknaqelleq, quulvalleq, nighughqelleq, usuqelleqlu!"
Taagken nagaqughanka tamaghhaghmeng ulimaaghet, qilagmelnguut, nunamelnguut, nunam asinganilnguut, kelliinilnguutlu. Qamaglluteng pilghiit aqumgalghiimunllu umiilgusigni aqumutagni, Penniighaghaghmunllu, "Usuqillengitek, quulvallengitek, nighughqellengitek, aghtughyaghqaanghillelguteklu quunperugllak kenlengunaan!"
Taagken estamat unguvalghiit piit, "Amen," elder-etlu sekequulluteng nunamnun, manigughagket Kiyaghneghenkuk, Penniighaghaankuk.
Taagken esghapagaqa Penniighaghaam qelpeghtekanga sivuliq seal-elleq taakuneng maaghraghvinlegneng seal-elleghneng. Tawanteftut estamat Unguvalghiit, nagaqughaqa ataasiq pilghii, "Tagi!" Menga kallugestun tengngaalghii.
Taagken esghaghaqa qatelghii kuuni. Igleghutistenga ughluvelguftuq, qaghpalitaatlu. Ellnganguuq kayaalqiikaq anguyagmineng, enkaam aanuq kayaalqiimanginaghnaluni.
Penniighaghaam qelpeghsaqminigu tuunglighhaa seal-ellghem, nagaqughaqa tuunglighhaa Unguvalghii pilghii, "Tagi!"
Ilanga kuunim aanuq, kavilnguuftuq. Igleghutistenga pilleghqalitaat yuget nekeggmetunnaniitesqelluki tuququutesqelluki. Tuunegkaatlu savigpagrugllagmeng.
Taagken Penniighaghaam qelpeghsaqminigu pingayiitanga seal-ellghem, nagaqughaqa pingayiitangat Unguvalghii pilghii, "Tagi!" Esghaghaqa tagnelghii kuuni. Igleghutistenga aapqaasilguftuq iiggmini.
Nagaqughaqa mestun ayuqesugnilnguq akulngitni estamat Unguvalghiit pilghii, "Quart-em imaa wheat-a akikaa ataasim denarius-em. Pingayut quart-em imii barley-t akikii ataasim denarius-em. Iwernga naafqegpenakek olive-em mesiigha, wine-allu."
Taagken Penniighaghaam qelpeghsaqminigu estamiitanga seal-ellghem, nagaqughaqa estamiitangat Unguvalghiit pilghii, "Tagi!"
Esghaghaqa aghsaallaak kuuni. Igleghutistengan aatqeftaa Tuqulleq, Hades-em maligtaa. Pilleghqalitkaaftuk tuquqiisqelluki estamaghqellghan nunam yugi savigpagkun, paneghaatelleghqun, aqnighneghqun, ugwighsalghiitgunllu teghikusiitgun nunam.
Taagken Penniighaghaam qelpeghsaqminigu tallimiitanga seal-ellghem, esghaghanka asinganilluki aghqefigem unguvasiit tuququqat. Tuqutkaqegkangit qayughllak ugpeqegkaqegkangit Kiyaghneghem akuzitangi, ungipaqumanginaqiitlu.
Akilghuughllagtut, "Kaay Aghtughyaghqaghhaanghiteghllak Ataneq, agleghnaghtutenllu, ipapiguutenllu! Tamaakut nunam yugi tuququqat whangkunneng, naten tagkaan utaqiinnaqsiki nanqigsaghqaalukillu aghyuughyaghqaalukillu?"
Taagken ataasikaghtiita unguvasiit tuqutkat qatelghiimeng atkuyaalitkiit, meghnaaliightesqegkiitlu. Tawaten piyaghqaagut qayughllak ilangi ugpeqaalgutngit, Christ-amllu qepghaghtengi tuqusaghqaagut ellngita tuqutellghistun. Enkaam meghnaalinaqut kenlanga uglaghtalngit naamigtekata tamaakut tuqusaghqat.
Esghapagaqa Penniighaghaam qelpeghsaqminigu aghvinliitanga seal-ellghem nuna ufsuguteghllagtuq. Siqineq tagneghtaa suvinalghiitun qiipaghaghtun ulimakatun goat-em melqwaneng. Tanqiqllu esleqngalghii aawestun lliightuq.
Ighaleqetaaghet qilagameng ifkaquutut nunamun katam tawaten qigumangilnguut figs-et ifkaquullghiit uqfigmeng anuqeghllagem ufsugutellghatun.
Qilaga aviighutuq iimgat igat imellghistun, qamaglluteng naayghatlu qiighqatlu nuughquutut nemeggneng.
Taagken nunam umiilgi, igleghutistengi, pilluwaghtet umiilgit, aklungilnguut, qiilngumightikayuget, tamaghhaghmeng qepghaghtelaaghet, qepghaghtelaaghunghilnguutlu iightuutut qayeni, akulngitnillu uyghaget naayghani.
Naayghanunllu uyghagnunllu akilghuugut, "Ulleghvikikut iighesqelluta gginaaneng aqumgalghiim aqumutagkeni umiilgusim, sakraalleghllaganengllu Penniighaghaam!
Kaatuq Aghneq aghyuughilleghqaghllagak whangkunnun enkaam kitumngam anaglleqagu!"
Tamaakut kingungitneng esghaghanka estamat yaqulget nekevghallghiit estamani kangighiitni nunam. Yaqulget nuqneqeftiit estamat anuqet anuqlinghitesqelluku nunami nalighmeng kelliini nalighmeng alngunak uqfigni.
Taagken esghaghaqa ilanga yaqulek mayulghii asivaghmeng tugumiilek nalluniighutanganeng unguvalghiim Kiyaghneghem. Yaqulgem akilghuugii estamat yaqulget Kiyaghneghem tuunegkii aghtughyaghqaanghilleghmeng naafqesqelluku nuna, kelliillu.
Yaqulgem pii, "Naafqegpenaan nuna nalighmeng kellii nalighmeng uqfiget! Utaqiitek kenlanga seal-ellemnnun qawiitgun qepghaghtengi Kiyaghnemta."
Taagken nagaqughanka qafsingutangi yuget seal-elaghtuqiit qawiitgun. Yuget uglaghtalangit 144,000-nguftut tamaghhiitneng ramkenganeng Israel-em.
Judah-m ramkenganeng 12,000-nguftut, Reuben-em ramkenganeng 12,000-nguftut, Gad-em ramkenganeng 12,000-nguftut,
Asher-em ramkenganeng 12,000-nguftut, Naphtali-m ramkenganeng 12,000-nguftut, Manasseh-m ramkenganeng 12,000-nguftut,
Simeon-em ramkenganeng, 12,000-nguftut, Levi-em ramkenganeng, 12,000-nguftut, Issachar-em ramkenganeng, 12,000-nguftut,
Zebulun-em ramkenganeng, 12,000-nguftut, Joseph-em ramkenganeng, 12,000-nguftut, Benjamin-em ramkenganeng, 12,000-nguftut.
Taam kingunganeng esghaghanka uglapestaaghllaget yulghuteghllaget kitum alngunak kestepagningilkangi! Tamaghhiitneng pinguftut nunataaneng, ramkeneng, yugneng, ulunengllu. Nekevghatnguftut umiilgusim aqumutam, Penniighaghaamllu sivugkenkun. Qiipaghaalluteng qatelghiineng, tugumiighlutengllu palm-em uqfigan avayiitneng.
Akilghuuteghllagtut, "Yugulilleq Kiyaghnemta pikaa umiilgusigni aqumutagni aqumgalghii, Penniighaghaamllu!"
Qamaglluteng yaqulget nekevuutut uvitangitni umiilgusim aqumutam, elder-etlu, estamatlu unguvalghiit. Taagken sekequutut nunamun sivungakun umiilgusim aqumutam, manigughaat Kiyaghneq.
Piit, "Amen! Kiyaghneghput tamaghhaghmi usuqligu, nighughqelligu, iyamsiqayugvikligu, quulvaghligu qayughllak ellnganguuq peghqinellelek, aghtughyaghqaanghillelek, iknaqelleleklu. Ellnga tawatetuq quunperugllak kenlengunaan! Amen!"
Taagken ataasim elder-eneng aaptaanga, "Kinkungaawat qatelghiimeng qiipaghaghngalghiit, nakenllu pingwaat?"
Kiimsighaqa, "Yuguniiq, elpek liisimakaten." Elder-em piinga, "Taakunguut suflughutkat seghleliighrukutaaghllagmeng. Penniighaghaam aawakun aghvigluki qiipaghateng, qateghtestekaqiit.
Tamaaken apalluqluku nekevghatnguut sivugkeni Kiyaghneghem umiilgusiin aqumutagkeni. Manigughaqaat aghneghtuumaan unugtuumaan Temple-ngani. Aqumgalghiim umiilgusigni aqumutagni azigutighlleqii nayuutngalleghmineng.
Iyatiqnanighllequt, nalighmeng meqsugyugnanighllequt. Siqinghem nalighmeng alngunak uguqnaghllalghiim ugunnaanghitii.
Penniighaghaq umiilgusim aqumutam saaghwanilnguq penniighniightekelleqaat. Maghyaghqughlleqii sengngulghiinun meghnun unguvallelitikayugnun, Kiyaghneghemllu quningightughlleqii."
Penniighaghaam qelpeghtaqngamigu maaghraghvinliitanga seal-ellghem, qilagmi qallegnanighwaaghutut entaqun aflum avellghatun tagkaan.
Taagken esghaghanka taakut maaghraghvinlek yaqulget nekevghalghiit Kiyaghneghem sivungakun. Tamaghhaghmeng qalghightaatenguutut.
Taagken ilanga yaqulek, tugumiilek gold-meng sagneghmeng, tagiluni nekevuq aghqefigegni. Tuunegkaat incense-elghutmeng ilatesqelluki qamaglluki yughiitnun Kiyaghneghem yugan. Yaqulgem llii gold-egnun aghqefigegnun sivunganilnguuk umiilgusim aqumutam.
Incense-em agepsaa mayughtuq maligulluni yughallghitgun Kiyaghneghem yugita. Mayughtut Kiyaghneghmun sagneghmeng yaqulgem tugumiighaneng.
Taagken yaqulgem, tuguluku sagneq, imighaa kenghaneng aghqefigem. Sagneghem imii miluutii nunamun. Enkaam kallugughteghllagtuq, kavlegtaghllagtuq, nighwaaghpagtaghllagtuq, nunallu ufsuguteghllagtuq.
Taagken maaghraghvinlek yaqulget, qalghightaatelget yataaghqut qalghightinaluteng.
Sivuliim yaqulgem qalghightaatni qalghightaa. Taagken kaftekragenkuk, kenghenkuk akumlutek aawmeng nunamun miluutagket. Enkaam pingayughqellgha nunam paneghtuq, pingayughqellghitlu uqfiget paneghtut, qamagllutengllu sungaghyulghiit vegaaghet paneghtut.
Tuunglighhaan yaqulgem qalghightaatni qalghightaa. Taagken sangwaa naayghaghllagsugnilnguq kumaghugngalghii, miluutaat kelliinun. Enkaam pingayughqellgha kelliim aawgughtuq.
Pingayughqellghit kelliinilnguut unguvalghiit tuquut, pingayughqellghitlu angyaghpaget naafqengngwaaghii.
Pingayiitangita yaqulgem qalghightaatni qalghightaa. Taagken ighaleqetaaghllak, kumaghughngalghii torch-etun, qilagameng ifkaghtuq pingayughqellghitgun kiiwetlu sengngulghiitlu meghet.
Aatgha ighaleqetaaghem "Sungaghni". Pingayughqellgha meghem sungaghnightekaq enkaam yulghuteghllaget meghluteng tuqukat qayughllak meq sungaghnightekaalghii.
Estamiitangita yaqulgem qalghightaatni qalghightaa. Taagken saam tenpii siqineq, tanqiq, ighaleqataaghetlu, enkaam pingayughqellghi mamlegtii. Pingayughqellgha aghneghem mamlegtaa, pingayughqellghallu unugem.
Esghaghaqallu nagaqughaqallu qawaagpak tengaalghii quulvani, iglagtuluni pilghii, "Seghleghwaaghunaqnguuq! Seghleghwaaghunaqnguuq! Seghleghwaaghunaqnguuq! Kinguliit pingayut yaqulget qalghighhnaqegkumegteki qalghightaateteng, taagken elngaatall seghlepestaaghunaqnguuq yugnun nunami kiyaghlleghhiit tamaani pilleghni!"
Taagken tallimiitangita yaqulgem qalghightaatni qalghightaa. Esghaghaqa ighaleqetaaq ifkaqaq qilagameng nunamun, key-litkaaftuqlu qelpeghtesqelluku asilighneghilnguq laawaaq.
Ighaleqetaaghem qelpeghtaa asilighneghilnguq laawaaq. Tesamaken agepsuq aanuq katam agepsaatun egllughllagem repall siqineqlu qilagallu mamlegtaa agepsum.
Taagken agepsumeng aanleghaatut locust-elghutet, nunamunllu ukigtuutut. Kaapigaqleghutekat yugneng, katam scorpion-et kaapiiqellghistun.
Ungipaatkaalghiit locust-et naafqefqiita vegaaghet pisqelluki nalighmeng sungaghyuget nunivagseghat nalighmeng alngunak uqfiget. Aqnightesqegkiillu tamaakunginaat yuget Kiyaghneghem nalluniillghilkangi qawiitgun.
Locust-enun tuququghtesnaniqii tamaakut yuget, taawanginaq ikfiqesteghllagestesqegkii tallimanun tanqinun. Scorpion-et kaapellghistun yuget ikfiqeghllakat.
Taakuni tallimani tanqini tamaakut yuget tuquyupigllequt, iwernga tuqupagningillequt. Yuget tuqunaqeghllagllequt, iwernga tuqunaanghitut.
Locust-et esghaqaaluteng kuunistun ayuqut pilluwamun yataaghqegkat. Naasqwitniteftut llangaqa gold-et qaghpat, gginiitlu yuget gginiistun ayuqluteng.
Nuyiit aghnat nuyiistun ayuqluteng, gguutngitlu lion-et gguutngistun ayuqluteng.
Yugusimegteggun qaltelguftut esghaqaaluteng savikenghaaghet sakimagiitat. Yaqwghitallu sulugtallghit llangaqa chariot-et kuunituqat sukeralghiit pilluwamun.
Papelguftut scorpion-estun kaapikayugmeng. Enkaam tallimanun tanqinun yuget ikfiqesteghllagiit papegmeggneng kapughluki.
Umiilelguftut igleghutilghii ellngitneng, yaqulguftuq esghaamakistenga asilighneghilnguum laawaaghem. Hebrew-stun aatgha Abaddon, Greek-estun Apollyon, (whaten pisiq, "Naafqiista").
Sivuliq seghlepestaaghllak alpagtuq, taam kingunganeng paninang maalghuk seghlepestaaghllagek piyaghqaaguk.
Taagken aghvinliitangita yaqulgem qalghightaatni qalghightaa. Nagaqughaqa ma gold-egneng aghqefigegneng estamaneng sighunelgegneng tekerqamegnekun Kiyaghneghem sivunganilnguuk.
Taam mem aleghqughaa aghvinliitangat yaqulget qalghightaatelek. Pikaa, "Itemutiki estamat yaqulget asighqengngalghiit kiigwllagegni Euphrates-egni!"
Enkaam estamat yaqulget itemutkii. Yataaghqegkaaftut taamun aflumun, aghneghmun, tanqimun, ayumiqulleghmunllu tuquqiisqelluki pingayughqellghi yuget.
Ungipaataanga uglaghtalangitneng kuunitgun igleghlleghhiit pilluwaghtet, 200 million-nguftut.
Esghaghwaallemkun esghaghanka kuunit, igleghutistengitlu. Sakimagiitiit kenghestun kaviteftut, sapphire-estun sungaghyukegteftut, sulphur-estun, yellow-nguftut. Kuunit naasqwit lion-et naasqwistun ayuqeftut, qaanghitneng aanut keneq, agepsuq, sulphur-a.
Taakutgun pingayutgun naafqiilleghllagteggun tuququghiit pingayughqellghi yuget. Kuunit qaanghitneng aanleghaatut keneq, agepesuq, sulphur-a.
Kuunit aghtughyaghqaanghillelguut qaanghitnillu paapgitnillu. Paapgit nemeghyastun ayuqelghiit naasqulget kiitiqusiit yugnun.
Ilangi tamaakut yuget tuqutellghilkangit tamaakut naafqiilleghllaget, avuteghqumangilnguut pegsugumangilkangit kiyaghnengllaqateng. Manigughnaniimangitiit tughneghaat, kiyaghnengllaqatlu ulimaaghet gold-meng, silver-meng, siilumeng, uyghagmeng, unaghsimengllu. Tamaakut esghaasaghqaanghilnguut, nagaquusaghqaanghilnguut, nalighmeng piyugyaghqaanghilnguut.
Talwa avuteghqutkumangilkangit yugtalleteng, alignaghtaalleteng, nengughtegpenateng atuqutelleghteng, nalighmeng teglegniilleteng.
Taagken esghaghaqa ilanga aghtiigateghllak yaqulek ukilghii qilagmeng. Pilugugngaftuq qilagwaaghmeng, naasqwan qulangani agluk, gginaa siqineghtun kuukgulluni, ighukeklu kumaghulghiistun pillar-estun ayuqlutek.
Tugumiiqeftii iimgat igaghhaat qelpalnguut. Aghenqigneghet itegani tuutestii kelliim meghan qaayngakun, saghumigneghetlu itegani tuutestii quutkun.
Iglagtupiglluni akilghuuguq lion-em uwighhniillghatun. Akilghuughllagyan maaraghvinlegyaget kalluget tengngaagtaghtut.
Maaghraghvinlegyaget kalluget tengngaagtaghyata igaqnaqsaghanka sameng pillghit. Iwernga nagaqughaqa ma qilagmeng pilghii, "Aksaqiki maaghraghvinlegyaget kalluget sameng pillghit, igaqegpenaki!"
Taagken esghaghaqa yaqulek nekevghalghii kelliikunllu quutkunllu. Qilagmun nengugutii aghenqigneghet iiggeni,
akeqiiq Kiyaghneghem aatghakun kiyaghlleghhii quunperugllak kenlengunaan. Ellngangulghii ulimaghikaq qilagameng, nunameng, kelliineng, samengllu tamaghhaaneng taakunilngughneng. Yaqulek piiq, "Pilleghqaq kaatuq.
Iwernga maaghraghvinliitangita yaqulgem qalghighhnaqegkumigu qalghightaatni, taawa Kiyaghneghem apeghiighlleqaa uspeqilleni qayvighsimangilkenni sivunghani. Uspeqillgha ataasiiguq aapqaa qepghaghteminun uuknaliqistenun."
Taagken nagaquqama mem qilagmeng aleghqughlaataghaanga, "Aglaghluten tuguki qelpalnguut iimgat igat iigganilnguut yaqulgem nekevghalghiim kelliikunllu quutkunllu."
Yaqulegmun aglaghlunga tungsighanka imegngalghiit igaghhaat. Piinga, "Tuguluki neghiki; aqsaqughpeni qugaagllequt iwernga qaneghpeni muugallequt honey-stun."
Yaqulgem iigganeng tuguluki iimgat igaghhaat neghanka, imani qanemni muugatut honey-stun. Iwernga tuufsaqenka aqsaquqa quwaagtaa.
Taagken piitnga, "Allameng uuknaliqutkepestaaghyaghqaqaten yulghutet, nunatalghutet, alaaghhiinaat ululghutet, umiilelghutetlu."
Taagken kitum ayaviilitaanga usputaasiqesqelluku. Enkaam kayagtaanga, "Usputaghyaghtughhu Kiyaghneghem Temple-nga, aghqefigeklu, kesnaketenllu yuget maniguullghiit tawani.
Iwernga usputaghpenaan Kiyaghneghem Temple-ngan court-nga eslataanilnguq, qayughllak tuunegkaaguq Gentile-enun. Tutmaasghaqnaqngwaat Agleghnalghii Neghllak forty two-ghyagni tanqini.
Ungipaghtegka pilugugngalghiik sackcloth-meng, aghtughyaghqaanghillelelleqagka uuknaliqesqellukek 1,260 aghneghnun."
Maalghuk ungipaghtek maalghuguuk olive-em uqfigek, maalghuguuklu kenelghutam tunemakek nekevghalghiik sivungani Atanghan nunam.
Enkaam kitum alngunak aqnighhnaqutkegkumikek, qaanghegkeneng kenghem aanluni tuququghlleqiik anguyagik. Kitumllu alngunak aqnighhnaqutkegkumikek taawa tuqusaghqaaghllequq.
Aghtughyaghqaanghillelguuk qilaga eslallugughnaniisqelluku uuknaliqellghegkegni. Aghtughyaghqaanghillelguuk meghet aawughtesqelluki. Aghtughyaghqaanghillelguuklu allaaghhiinaghneng ikfiqnalghiineng seghleliighllagneng, awen tawaten piiqellequk piyukelleghmegetun.
Apeghiiqayek ungipaneghmeng, asilighneghilngughmeng laawaaghmeng aanellequq teghikusalluuk. Pilluwaghlleqaak enkaam kayaalqegkumikek tuqulleqaak.
Kemegkwaaghik tamaanllequk tuumngani neghllagem, Atanghita qaquuraghvigani. Taana neghllak aatqeftuq Sodom-emengllu Egypt-mengllu qayughllak yugi Sodom-eghmiistunllu Eygpt-eghmiistunllu ayuqelghiit.
Yuget nunataghhaaneng, ramkeneng, allaaghhiinaghneng uluneng, nunatanengllu tagillequt esghaghnalukek kemegkwaaghik. Tawaten pillequt pingayunun aghneghnun avellelighluku, kitumunllu alngunak qungughtesnanighlleqagket.
Taakuk uuknaliqistek ikfiqestighllakaalghiik nunam yugitnun. Enkaam yuget quyaghllagllequt, tunquullequtlu tunusameng ilameggnun, apalluqluku tuqullghegkenun.
Iwernga kingungitneng pingayut aghneghet avellelighluku Kiyaghneghem aneghneni iteghtestekaa uuknaliqistegnun. Enkaam nekevyayek, qamaglluteng tamaakut esghaghlukek alingruughuteghllakat.
Taagken uuknaliqistek nagaqughaak iglagtupiglleghhii ma qilagmeng pilghii, "Mayughtek whavek!" Anguyagik esghapagumaluki mayughtuk qilagmun qilawaaghqun.
Tawani pilleghmi qevuutepiglluni nuna ufsuguteghllagtuq; qulaghqellgha neghllagem naavuq. Enkaam seven thousand yuuk tuququghaa nunam ufsugutelleghllagan. Tamaakut yuget yaywaasekat kakavaataateghllagluteng usuquughtaat Kiyaghnegha qilagem.
Tuunglighhaa seghlepestaaghllagem seghleliillghem alpagtuq, iwernga esghaghteggu pingayaa seghlepestaaghllagem seghleliillghem kaasaghtungestaghtuq.
Taagken maaghraghvinliitangita yaqulgem qalghightaatni qalghightaa. Iglagtupiglluteng met qilagmi piit, "Ataneghpagullgha nunam ataneghpagulqaaghtaak Atanemtallu Christ-anganllu, enkaam Ellnga igleghutillequq quunperugllak kenlengunaan!"
Taagken yuginaq estamat siipneqluku siivanlleghet aqumgalghiit umiilgusitgun aqumutamegteggun Kiyaghneghem sivungani, gginateng sekelluki manigughaat Kiyaghneq.
Pikaat: "Iyamsiqayugvikamken, Ataneq Kiyaghneq Aghtughyaghqaghhaanghilnguq, kiyaghlleghhii maaten, iiwlengllu kiyaghlleghhii! Tugumaan aghtughyaghqaanghitelleghllagen enkaam piinlightuten igleghutimun.
Nunam yugi sakriteghllagtut, iwernga maaten sakraalleghqan kaatuq. Tuqukat nanqigsaghqaaghtut. Akileghtughyaghqaaghtaten qepghaghteten uuknaliqistet, agleghnalghiit yugten, qamagllukillu siivakilghiit elpeneng, ukavanlenguutlu apeghseghutlu. Tuququlleghqan kaatuq tamaakunun tuququqaneng yugneng nunami."
Taagken Kiyaghneghem Temple-nga qilagmelnguq qelpateftuq. Tawani Temple-ngani esghaghagka Ark-ek Kiyaghneghem Covenant-elghutakek. Taagken nighwaagpagtaghtuk, eftughtaghtuk, tengngaagtaghtuklu kallugek; nuna ufsuguteghllagtuq, kaftekragughteghllagaallu!
Taagken qilagami sangwaa saghiighanapiglleghhii aliightuq liigikusighqaghput piyaghqamun: Aghnaq pilugugluni siqineghmeng, itegii tanqikun nekeglluteng, naasqumikun qaghpaluni qula maalghuk siipneqluku ighaleqetaaghneng.
Qumilguftuq, ighniyugem aqnighqelluku lliighaa, aanaqellghan taghnughhaam araghqaa.
Taagken qilagami sangwaa ilanga saghiighanapiglleghhii aliightuq liigikusighqaghput apeghiighnaqelghiimun: Taawa kavilnguq dragon-eghllak, maaghraghvinlek naasqulek, qula sighunelek, enkaam qamaglluteng naasqwi qaghpalgututeftut.
Papegmineng saqipgutii nunamun pingayughqellghi qilagam ighaleqetaaghi. Taagken dragon-a nekevegkaq manungakun aghnam neghnaluku taghnughhaa ighniighesnaqagu.
Aghnaq ighnenguq, igleghusaghqii qamagtengngwaaghluki nunam yugi iron-meng anagutalighluni. Iwernga aghnam taghnughhaa akuqaghluku aglaataat Kiyaghneghmun, umiilgusigkenunllu aqumutagnun.
Aghnaq qimagtuq kilgaanun. Tamaani Kiyaghneghem yataaghqutkaqegkanga nekaghqameng, aflengaksaghqaqegkangat 1,260 aghneghet.
Taagken qilagmi pillugutut. Michael-enkut yaqulkullghiit pilluwaghaat dragon-a. Dragon-enkut yaqulkullghiit pilluwaghiit Michael-enkut yaqulkullghiit,
iwernga Michael-enkut kayaalqaat dragon-a. Enkaam dragon-enkut yaqulkullghiit qilagmesaghqaananightut.
Qilagmeng miluutaat dragon-eghllak. (Neghightaluk nemeghyaq aatgha Tughneghaq, nalighmeng Tughneghaq, puughqughtenga nunam yugan.) Miluutaat nunamun yaqulegtuumaan.
Taagken nagaqughaqa ma iglagtuluni qilagmeng pilghii, "Whaa kaasimaat Kiyaghneghem yugulighillgha, aghtughyaghqaanghillgha, ataneghpagullghallu, Christ-anganllu aghtughyaghqaanghillgha. Salin Tughneghaq miluutellghilluku qilagmeng, aghneghtuumaan unugtuumaan anaggutnganiiqii ugpeqaalguteput Kiyaghneghmun.
Ugpeqaalgutemta kayaalqumaat aawakun Penniighaghaam, ungipaqelleghmegteggunllu Kiyaghneghem ipapighqellgha. Talwa tuquyaghngaaghmeng ayuqut Christ-a apalluqluku.
Enkaam qamagllusi kiyaghlleghhiini qilagmi, quyateghllagtek! Iwernga seghleghwaaghunaqnguusi nunamelngughnillu kelliinilngughnillu! Tughneghaam ukigvikumiisi, sakriteghllaguuq qayughllak liisimakaa pilleghqiighusaghtughtuq."
Dragon-em liigiksamigu nunamun miluutelleni, malighqaghaa aghnaq ighnengegkaq.
Iwernga aghnaq tuunegkaat qawaagpagrugllagem yaqugkeneng tengaasqelluku kilgaanun. Tamaani paqniillequq nemeghyameng, aflengakelleqaatlu pingayut ayumiqullghet, aghvinlek tanqit ilalluki.
Taagken nemeghyam ughyuutaa meq kiiwestun ayuqelghii aghnaq maaqutesqelluku.
Iwernga nunam kayusiitaa aghnaq. Nunam agitaghulluku tuuftaa meghllak dragon-em ughyuutkaa.
Taagken dragon-em ugumiyaguteghllagluku aghnaq, enkaam pilluwaghyaghtughii qamaglluki ilangi kingunghi. Tamaakunguut qaatkutngalghiit Kiyaghneghem qelghusiitnun, ataasiighmelnguutlu ipalleghmun apeghtuusaqegkaanun Jesus-em.
Taagken dragon-a nekevuq kelliim esnaakun.
Taagken esghaghaqa teghikusalluuk aanelghii kelliimeng. Qulanguftut sighunghi, maaghraghvinlek naasqulek. Qamaglluteng sighunghi qaghpalgututeftut, tamaghhaghmeng naasqut igaqughvikngaftut ateghmeng seghlequulghiimeng Kiyaghneghmun.
Taana teghikusalluuk leopard-esugnituq, itegii kayngem itegaatun ayuqelghiit, qaangha lion-em qaanghatun ayuqelghii. Dragon-em tuunaa teghikusalluuk aghtughyaghqaanghilleghmineng, umiilgusigmineng aqumutagneng, igleghutiyaghqaaghtestaallu ateni atuqluku.
Ataasiq naasqwa teghikusalluugem tuqutesugnitkaq kiitighluni, iwernga taana kiiyallgha maamegkaaftuq. Iingunaghhaghmeng nunam yugita saghiighayagulluku maligtaat teghikusalluuk.
Qamaglluteng yuget manigughaat dragon-a qayughllak teghikusalluugmun tuunegkanga aghtughyaghqaanghilleni. Manigughaatlu teghikusalluuk, piit, "Kinangam teghikusalluugtun ayuqa? Kitumngam pilluwaghlleqagu?"
Taagken teghikusalluuk akuziyaghqaaghtuq. Aangaayugteghllagtuq, seghlepestaatunllu akuzitkaa Kiyaghneq. Aghtughyaghqaanghillenguq igleghutiyaghqaaluni 42-nun tanqinun.
Piinlighaa seghlepestaatun akuzitkilleni Kiyaghneghmeng, aatghaneng, kiyaghfiganeng, tamaakunengllu kiyaghlleghhiineng qilagmi.
Aghtughyaghqaanghillelitaa pilluwiisqelluki Kiyaghneghem yugi, kayaalqesqellukillu. Igleghusaghqaaghtestii qamaglluki ramket, yuget, ulut, nunataanilnguutlu yuget.
Qamaglluni nunami kiyaghlleghhiim manigughlleqaat teghikusalluuk. Iwernga tamaakut aatghit igaqngalghiit Igiitgun Unguvallghem manigughnaanghitaat. Kiyaghneghem igaqegkaqii aatghit nunangllallghilluni. Taakut igat pikii Penniighaghaam, yuget tuqutkiita.
"Nagatek, sigutelgukufsi:
Kina alngunak tuguyaghqaakumi, tugulleqaat. Kina alngunak tuqusaghqaakumi savigpagkun, tuqulleqaat savigpagkun. Taakuk whaten pisiiguk: Kiyaghneghem yugi nuqenneghtuyaghqaagutlu ugpeqillelguyaghqaagutlu."
Taagken esghaghaqa ilanga teghikusalluuk nunameng aanelghii. Maalghugegneng sighunelguftuq penniighaghaam sighunghatun, akuziiqlu dragon-etun.
Sivuliq teghikusalluuk tawanlluku tunglighhaan teghikusalluugem atuqaa qamaglluku aghtughyaghqaanghillgha. Taaggun aghtughyaghqaanghilleghqun maniguutestii qamaglluki nunam yugi sivulighmun teghikusalluugmun. (Kiiyallghan tuqutesugnitkaa, iwernga kiiyallgha maamegkaq.)
Tuunglighhaa teghikusalluuk allaaghlluwhaghtighllagaataghtuq, talwa qilagmeng nunamun keneq ukigtestaa yuget esghaamanghitni.
Tuunglighhaa teghikusalluuk aghtughyaghqaanghillenguq allaaghlluwaghtiyaghqaaluni tawantellghani sivuliim teghikusalluugem. Tamaagun allaaghlluwhaghtilleghteggun puughtii qamaglluki yuget kiyaghlleghhiit nunami. Qelghii yuget nangaghnenglliisqelluki quulviisqelluku sivuliq teghikusalluuk. (Taana tuqutkaayalghii savigpagkun iwernga unguvaqaq.)
Tuunglighhaa teghikusalluuk aghtughyaghqaanghillenguq aneghnengestiyaghqaaluni unguvalleghmeng nangaghneghanun teghikusalluugem. Enkaam nangaghneq akuziyaqlegughtuq. Taagken nangaghneghem qelghii yuget tuquqiisqelluki tamaakut maniguusunghilnguut ellminun.
Tuunglighhaan teghikusalluugem nalluniightiisqii number-meng qamaglluki yuget aghenqigneghitgun iiggitgun nalighmeng qawiitgun. Tawaten qelghii aangwaaghughngaata, ukavansaghngaata, aklungiteghngaata, aklumaghngaata, qepghaghtelaaghunghiteghngaata, qepghaghtelaaghughngaata.
Kina alngunak tukfighiyaghqaanghituq nalighmeng akikiyaghqaanghituq wetkuqun nalluniillelgukumi. Taana nalluniilkutaq teghikusalluugem aatqaa nalighmeng aatghan number-kaa.
Peghqinellelgem liigiknaaghaa una. Sumeghtaghalleghmikun liigikelleqaa sameng pisiitanga teghikusalluugem number-nga. Taana number-a yugmun aatghuuq, 666-nguuq.
Taagken esghaghaqa taawa Penniighaghaq nekevghalghii Naayghami Zion-mi. Ellnganituteftut 144,000 yuget, qagumegteggun igaqfikegkat aatghaneng, Atanganllu aatghaneng.
Nagaqughaqallu ma qilagmeng. Nagatkaaluni llangaqa qallangatun meghllaget, tengngaagatunllu kallugem. Nagatkaqa ma llangaqa harp-estet aynganangallghiistun harp-etgun ayuqelghii.
144,000 yuget nekevghatnguftut sivungani umiilgusim aqumutam, estamatlu unguvalghiit, elder-etlu. Taakut yuget ilagaghaqeftut ilagaateghraghaghmeng. Kitum alngunak taana ilagaan liisaghqaqenghilkanga iwerngaqun 144,000 yuget. Ellnginguut Kiyaghneghem yugulikii qungangitneng nunam yuganeng.
Taakut yuget nukeggnaghqumangilnguugut aghnameng atuqilleghqun. Maligtaqaat Penniighaghaq navek alngunak pinghani. Kiyaghneghem yugulikaqii akulngitneng nunam yugan, tunusaqsuwhaaghuut Kiyaghneghmunllu Penniighaghaghmunllu.
Iqlengiqigatngwaaghtut. Apalliitut.
Taagken esghaghaqa ilanga yaqulek tengaalghii quulvaghpani. Aapghii kenlengilnguut Pinilghiit Ungipat nunami kiyaghlleghhiinun, tamaghhiitnun nunataanilngughnun yugnun, ramkenun, ulunun, yugnunllu.
Iglagtupiglluni piiq, "Alikiteggu Kiyaghneq, usuqiteggu aangelleghllaga! Yugneng nanqigtilleghqaa kaatuuq. Manigughteggu ulimaghikaq qilagameng, nunameng, kelliineng, sengngulghiinengllu meghneng!"
Tuunglighhaan yaqulgem maligtaa sivuliq, whaten pimaghmi, "Naavumaaq! Babylon-eghllak naavumaaq! Babylon-em seghletun atuqillgha sex-meng wine-etun ayuquq. Wine-mineng meghesqughii qamaglluki nunam yugi, enkaam ellngitallu seghletun sex atuqsagutaat. Enkaam tawaten pilleghmegteggun Kiyaghneghmun aghyuughteslequt."
Pingayaak yaqulgem maligutuq sivuliignun. Iglagtupiglluni piiq, "Kitum alngunak maniguqumigu teghikusalluuk, nangaghneghallu, allgeghsimakumigullu nalluniilleq qagumikun nalighmeng iiggmikun
meghyaghqaqaa wine-nga Kiyaghneghem sakraallghan. Taana wine-a meliimangilnguq kuuvegkaq qayuusimun Kiyaghneghem sakraalqaa! Kina alngunak maniguutkaq taakugnun ikfiqeghllagyaghqaaguq keneghmillu, sulphur-millu, sivungitni agleghnalghiitlu yaqulget, Penniighaghaamllu.
Kenghem ikfiqesteghllaglleqii, agepsaa mayughllequq quunperugllak kenlengunaan. Ikfiqnanighnaanghitut aghneghtuumaan unugtumaan, maniguutkaatmeggneng teghikusalluugmun, nangaghneghanun, nalluniiqaatmeggnengllu aatghaneng."
Tamaakut qamaglluteng whaten pisiigut, Kiyaghneghem yugi nuqenneghtupestaaghyaghqaagut. Tamaakunguut qaatkutngalghiit Kiyaghneghem qelghusaanun, ataasiighmellutengllu Jesus-mun.
Taagken nagaqughaqa qilagmeng ma pilghii, "Igaqigu una: Whaken kenlekluku quyasaghqaagut tuquyaghqat qepghaasimaluku Ataneq!" Taghneghak piik, "Quyanapestaaghtut! Meghnaalillequt ughleghiilleghmeggneng, yuget neqamikelleqiit aneghneghqillghit."
Taagken esghaghaqa taawa qatelghii qilawaaq, qilawaghqun aqumgaftuq llangaqa ighnegha yugem. Naasqumikun gold-meng qaghpalguftuq, tugumiiqeftaallu ipelghii pakregmelnguq savik.
Taagken ilanga yaqulek aanuq Temple-meng. Akilghuughllagaa aqumgalghii qilagwaaghmi, "Pakregmelnguq savigen atuqluku unataa, qayughllak unatalleghqaq kaatuq, nunam piitestekaa unataghyaghqaaghtengnguuq!"
Enkaam qilawaaghmi aqumgalghiim pakregmelnguq savini unataasiqaa nunamun.
Taagken ilanga yaqulek aanuq Temple-meng qilagmi, ellngallu ipelghiimeng pakregmelngughmeng savilguftuq.
Taagken ilanga yaqulek aanuq aghqefigegneng aflengakistenga kenghan aghqefigem. Akilghuughllagaa yaqulek ipelghiimeng pakregmelngughmeng savilek, "Savigpeneng kepughqi grapes-et nunam vine-nganeng, qayughllak grapes-et qigumaat!"
Enkaam yagulgem pakregmelnguq savini saqipgutaa nunamun, kepughii grapes-et nunam vine-nganeng. Taagken miluqutaqii grapes-em qageghquusighllaganun. Taananguuq Kiyaghneghem sakritfigllaga.
Grapes-mun qageghquusik eslataanilnguuk neghllagem. Grapes-et qageghqughyalghiimeng aawk maaquq qageghquusineng 180 miles tagtalkelluku, 5 feet uusqaghtulkelluku.
Taagken qilagami aliightuq sangwaa saghiighanapiglleghhii liisimakusighqaghput piyaghqamun. Taawa maaghraghvinlek yaqulget, tagitilghiit maaghraghvinlegneng seghleliilleghllagneng. Taakut seghleliilleghllaget taaqniitkeftii Kiyaghneghem sakraalleghllagan.
Taagken esghaghaqa kelliisugnilnguq meghraakegtaq siqinwaaghestun, akumngalghii keneghmeng. Esghaghankallu kayaalqiikat teghikusalluugmeng, nangaghneghaneng, aatghanllu number-nganeng. Nekevghatnguftut saaghwaghni kelliim, harp-elightuulluteng Kiyaghneghem tuunegkiitneng ellngitnun.
Ilagaghaqeftut ilagaatanganeng Moses-em, (Kiyaghneghem qepghaghtenga), ilagaatanganengllu Penniighaghaam: "Kaay, Ataneq Kiyaghneq Aghtughyaghqaghhaanghiteghllak, qepghalleghten seghleghllaguut, allaaghlluwhaghllaguut! Kaay, umiilgat nunam yugita, elpek salleghten elqughutngaatlu ipanguutlu!
Ataneq, qamagtengngwaaghluteng yuget alikelleqaaten, quulvaghlleqaatlu aatghen! Ellnginaaguten agleghnalghii! Qamagtengngwaaghluteng nunatat manigughyaghtughlleqaaten, qayughllak liisimakegkangat nanqigtilleghten elqughutngalghiit!"
Taam kingunganeng esghaghaqa qilagmi qelpeghtekangat Temple-a. (Agleghnalleghpigaaguq Na, ellngan yugita liisimakusiqaat Kiyaghneq tawanniluku.)
Taagken maaghraghvinlek yaqulget aanleghaatut Temple-meng kelqelluteng maaghraghvinlegneng seghleliilleghllagneng. Tamaghhaghmeng atkuyaaghulluteng qateghrakegtameng nighulghiimeng, sakimagmegteggun gold-meng tafsiluteng.
Taagken ataasim unguvalghiim estamaneng taakuneng, gold-meng sagneliqughii maaghraghvinlek yaqulget. Taakut sagneghet imighngaat sakraalleghllaaganeng Kiyaghneghem, kiyaghlleghhii quunperugllak kenlengunaan.
Temple-em ilunga agepsughqaagaa Kiyaghneghem nighughqellghanengllu, aghtughyaghqaanghillghanengllu. Kina alngunak iteghnaanghituq Temple-mun kenlanga maaghraghvinlek seghleliilleghllaget kenletghuutellghitnun, tagitkiit maaghraghvinlek yaqulget.
Taagken Temple-meng nagaqughaqa iglagtulghii ma, ungipaaskangi maaghraghvinlek yaqulget, "Kuuvyaghtughteki nunamun maaghraghvinlek sagneghet Kiyaghneghem sakraalleghllagi!"
Enkaam sivuliim yaqulgem sagneni kuuvyaghtughaa nunamun. Taagken seghlepestaaghllaget aqnighnapiglleghhiit pupiget piitquutut nalluniillengegkanun teghikusalluugmeng. Tamaakunguut maniguutkat nangaghneghanun.
Tuunglighhaan yaqulgem sagneni kuuvaa kelliinun. Taagken kellii aawatun tuqukam yugem lliighluni, enkaam qamaglluteng unguvalghiit kelliini tuqulaghaatut.
Pingayiitangita yaqulgem sagneni kuuvaa kiigwnunllu, sengngununllu meghnun enkaam aawughquutut.
Nagaqughaqa igleghutilghii meghneng yaqulek pilghii, "Kaay, Agleghnalghii Kiyaghneq, elpenguuq maaten kiyaghlleghhii, elpenguuq quunpeng kiyaghlleghhii! Nanqigtilleghtenllu aghyuughilleghtenllu elqughutngaat.
Yuget tuququqaqiit yugten, uuknaliqistetenllu, enkaam meghyaghqalitaten aawmeng. Tawaten aghyuughyaghqaaluteng ellmeggneng allgeghtekaqaat!"
Taagken nagaqughaqa aghqefigegneng ma pilghii, "Aa-a Ataneq, Kiyaghneq Aghtughyaghqaanghilnguq! Ipanguutlu elqughutngaatlu nanqigtilleghqaghten!"
Estamiitangita yaqulgem saghneni kuuvaa siqineghqun enkaam Kiyaghneghem siqinghem kenghanun paneghtestii yuget.
Siqinghem uguqnaghllagan paneghtestii yuget. Enkaam sanguughteghllagaat aatgha Kiyaghneghem, igleghutistengutanganeng tamaavek seghleliilleghllagnun. Avuteghqenghitutlu, usuqenghitaatlu Kiyaghneghem aangelleghllaga.
Tallimiitangita yaqulgem sagneni kuuvaa teghikusalluugem umiilgusiin aqumutagkenkun, enkaam ataneghpagullgha mamleghqwaagaa. Yuget ikfiqem uluteng amqeghqughiit.
Sanguughteghllagaat Kiyaghnegha qilagem apalluqluku aqnighqelleghmeggnengllu pupigtaalleghmeggnengllu. Avuteghqenghitutlu seghletun pilleghmeggneng.
Aghvinliitangita yaqulgem sagneni kuuvaa kiiwllagegnun Euphrates-egnun. Kiiwek pateghtuk yataaghqunnaluki tuumkaghqameng umiilget tagilghiit asivaghmeng.
Taagken esghaghanka pingayut nukeggnalghiit tughneghaat frog-esugnilnguut. Aanut qaanghitneng dragon-em, teghikusalluugem, uuknaliqistesighwaaghemllu.
Taakut tughneghaat allaaghlluwhaghtikayuguftut. Aghulaqut umiilgitnun nunataghhaan tamaghhaan qerngughhnaluki pilluwamun aghneghllagani Kiyaghneghem Aghtughyaghqaghhaanghilnguum.
Ataneq piiq, "Nagataghtek! Taginguunga teglegniightetun! Quyanaghtuq teghhumalghii, aatkani piiftengngwaaghluki ayuqegkangi. Enkaam igleghhnaanghituq amsikaghmi, kayngusaghaannaanghituqlu tesqagani yuget esghaqumegteggu!"
Taagken tughneghaat qerngughtiit umiilget Armageddon-mun. Tawaten Hebrew-ghmiistun atillgha ayuquq.
Taagken maaghraghvinliitangita yaqulgem sagneni kuuvaa eslakun. Temple-mi umiilgusigneng aqumutaghllagegneng iglagtupiglluni ma piiq, "Apeghiightuq!"
Taawa nighwaagpagtaghtuq, tengngaagtaghtuq, kallituq, nunallu ufsuguteghllagtuq. Taana nunam ufsugutelleghllaga seghlelleghpigaaguq Kiyaghneghem yungllaghyuggallghaneng.
Neghllak pelleghtuq pingayughqelluni. Nunatlu neghllagit qamagtengngwaaghluteng naavuutut. Kiyaghneghem neqamikii Babylon-eghllagem seghleghqellghi. Enkaam meghestaa wine-a qayuusimelnguq sakritelleghllagmineng imaqelghii.
Qamaglluteng qiighqat aviighuquutut, qamagllutengllu naayghat kaavuutut.
Kaftekragrugllaget 100 uqigtutkavzilghiit qilagameng ifkaquutut yugnun. Enkaam tamaakut yuget sanguughteghllagaat Kiyaghneq apalluqluki kaftekragrugllaget. Taana seghleliilleghllak seghlepigulghii.
Taagken yaqulget maaghraghvinlegneng sagnelget, taakuneng ataasim takulunga piinga, "Tagi, kelguviknaqamken aghyuulleghqaaneng apeghseghuum aghnam yugusimineng akikikayugem, aqumgalghii meghllagteggun.
Nunam umiilgi seghleghqaqut atuqaqluku aghnaq. Seghleghet atuqistillghi wine-etun ayuqut, enkaam nunam yugi suumaqut meneghmegteggu wine-nga."
Taagken yaqulgem Taghneghagnekun aglaataanga kilgaanun. Tawani esghaghaqa aghnaq aqumgalghii kavirrakegtakun teghikusalluugkun. Teghikusalluuk igaqughvikngaftuq uzimun sanguughtusineng ateghneng Kiyaghneghmun. Maaghraghvinlek naasqulguftuq, quulnguftutlu sighunghi.
Aghnaq pilugugngaftuq esneyaaghmengllu kavirrakegtamengllu, enkaam ullngaqluni gold-meng, akitughllagmeng uyghagmeng, pearl-mengllu. Tugumiiqeftaa gold-a qayuusiq esleqngalghii seghleghnalghiineng kiyaghtaalleghneng, nukeggnalghiinengllu sex-kun seghleghqellghaneng.
Qawaani igaqngaftuq ateq qayvighsimangilnguq whaten pisiq, Apeghseghuq Babylon, naakaat yugusimeggneng akikikayuget aghnat, seghleghnallghanengllu nunam.
Esghaghaqa aghnaq suumelghii aawitneng Kiyaghneghem yugita, aawitnengllu tuququqat qayughllak ataasiighmelnguut Jesus-mun. Esghaghluku aghnaq saghiighayugllagtunga.
Iwernga yaqulgem piinga, "Sangavek saghiighayugsin? Ungipaannaqamken qayvighsimangilngughmeng sameng pisiitkek aghnaankuk, teghikusalluugenkuk. Taana teghikusalluuk igleghutilghii aghnameng, naasqulguuq maaghraghvinlek, sighunelguuqlu qula.
Teghikusalluuk esghaqan unguvayalghiinguuq, Iwernga tuqukaaguq. Mayughllequq Saamnangilngughmeng Laagwaaghmeng naafqellengnaluni. Yulguuq nunami aatghit igaqellghilnguut Igiitgun Unguvallghem nuna piinlillghilluku. Tamaakut yuget esghaqumegteggu teghikusalluuk saghiighayugllequt qayughllak unguvayalghii, tuqukaq iwernga tagiyaghqaq.
"Sumeghtaghayuqam liigikelleqaa una: Maaghraghvinlek naasqut maaghraghvinleguut qemit aghnam aqumgavigi.
Taakut naasqut maaghraghvinleguutlu umiilget. Tallimat tuqukaagut, ataasiq igleghutinguuq, enkaam ataasiq salin tagingigatuq. Tagikumi igleghutiyaghqaaguq natengiighhaq.
Teghikusalluuk unguvayalghii iwernga tuqukaq, pingayuneng ingluliitnguuq umiilek. Taana pingayuneng ingluliita umiilek ilakaat sivuliit maaghraghvinlek umiilget, naafqellengyaghtuuguq.
"Esghaqaghten qula sighunghet, qulanguut umiilget salin igleghutingigatut. Iwernga aghtughyaghqaanghillengellequt igleghutiyaghqaaluteng ataasiq aflu maligulluteng teghikusalluugmun.
Taakut ataasiq umyugaqluku tuunelleqiit teghikusalluugmun aghtughyaghqaanghilletengllu pilleghqatengllu.
Enkaam pilluwaghlleqaat Penniighaghaq. Iwernga Penniighaghaam kayaalqelleqii qayughllak Atanqegkangat atanghet, Umiilkegkangatlu umiilget. Penniighaghaghmelnguut tuqluqaagut, nakmikegkaagut, ataasiighmelnguugutlu."
Taagken yaqulgem piinga, "Esghaghaten meghet aghnam yugusimineng akikikayugem aqumgavigi. Taakut meghet yulghuteghllaguut nunataghhaaneng tamaghhaaneng pinguut, ulukelghiit allaaghhiinaghmeng.
Esghaqaghpek qula sighunghet, teghikusalluugemllu, ugumiilleqaat aghnaq yugusimineng akikikayuk. Saqraggiighulluku, amsiqaghqelluku, kemga neghluku, taagken siipnegha kumaghlleqaat.
Taakut qula sighunghet tawaten pikaagut qayughllak Kiyaghneghem ellngitnun atuqestekaqaa piyukelleni. Angeghqumatkaagutlu tuunaluki ataneghpagulleteng teghikusalluugmun. Tawaten pikaagut kenlanga Kiyaghneghem piyukellgha apeghiillghanun.
Taana aghnaq esghaqan neghllaguuq igleghutilghii umiilgitneng nunat."
Taam kingunganeng esghaghaqa ilanga yaqulek qilagmeng ukilghii. Aghtughyaghqaanghillelegllaguftuq, nighughqelleghmineng iingunaghhaan nuna nighugtaa.
Akilghuughllagtuq, "Naavumaaq! Naavumaaq Babylon-eghllak! Nekaaghsimaat tughneghaat, nukeggnalghiit tughneghaat, ukmanginneghilnguut kusgenalghiit qawaaget.
Babylon-em seghletun atuqillgha sex-meng wine-etun ayuquq, nunataghhan tamaghhaan meghaa. Nunam umiilgita atuqaqaat, nunamllu akilpegaghtengita aklungighisiqngwaat nuqetusaghqaanghilngughqun sex-kun atuqiyullghakun."
Taagken nagaqughaqa ilanga ma qilagmeng pilghii, "Yumni, aanleghaatek Babylon-meng! Ilategpenasi seghleghqellghanun aghyuullengnayukafsi ellnganun maligullusi.
Seghleghqellghi mayughteghllagngaat uusqaghtutkaghmeng qilagtun, Kiyaghneghem neqamikii seghleghqellghi.
Seghletun piteggu Babylon katam ellngan seghletun pillghatun. Malghughqelluku seghletun pillgha piteggu. Qayuusiikun kuuviteggu wine-a iknaqetulnga malghughqengngaan ellngan atuqaqegkanganeng.
Ellmineng usuqeghllagaquq, aklungighllanillu atuqaqaa samun alngunak piyukegkaminun. Enkaam ikfiqesteghllagteggullu qivghusteghllagteggullu atunekiitesluku qaghyalleghllaganun. Ellmineng piiquq, 'Queen-nguunga aqumgalghii umiilgusimkun. Ugingighaanghitunga enkaam qivghunaanghitngwaaghtunga!'
Tamaaken apalluqluku aghneghhiinaghmi kaalleqaa tuqullghem, qivghullghem, neqangisagllagem. Taagken kenghem paneghlleqaa qayughllak aghyuughistenga, Ataneq Kiyaghneq, aghtughyaghqaanghiteghllagtuq."
Nunam umiilgi ilatkat atuqillghanunllu qiliighyullghanunllu, esghaqumegteggu agepsaa panellghan qiyakelleqaat, iglagtupigllutengllu qiyakeghllaglleqaat.
Uyavanlluteng nekevellequt qayughllak alingelghiit ellmengllu ilannayukameng ikfiqellghanun. Pillequt, "Seghleghhaghmeng! Seghleghhaghmeng elpek aangeghllak aghtiigalnguq neghllak, Babylon! Aghyuullenguten ataasighhaghmi aflumi!"
Nunam akilpegaghtengita qiyaaghwaatkaat qivghughllagumaghmeng, qayughllak kitum alngunak tukfighnaniqangit saghyangit.
Babylon-mi akilpegaghtet akikaqsaqangit gold-et, silver-et, akitughllaget uyghaget, pearl-etlu; akikaqsaqangitlu qiipaghaghqat ulimaaghet linen-meng, silk-meng, qiipaghaghqatlu iqeghtaqelghiit esnegyaaghet, kavirrakegtatlu. Akikaqsaqangitlu tepkegtepiglleghhiit unaghsit, ulimaaghet naangquneng, akitughllagneng unaghsineng, siiluneng, savikenghaagneng, marble-enengllu.
Akikaqsaqangitlu cinnamon-et, spice-et, incense-et, myrrh-et, frankincense-et; wine-et, olive-em mesiighi; avlawat, wheat-et; cattle-et, penniighet, kuunit, wagon-et; talwa yuget akikaqsaqangit qepghaghtelaaghuluki.
Akilpegaghtet Babylon pilleqaat, "Qamaglluteng pinilghiit allgeghsukeghllakaghten aviighutut. Qamagllutengllu aklungighllagten qelmeghllaget aviighutut, allamengllu allgeghsaghqaananighaten!"
Akilpegaghtet aklungighikat akikiluteng Babylon-mun, nekevghallequt uyavanlluteng qayughllak alingelghiit ilannayukameng ikfiqellghanun. Qiyallequt qivghughllagumaghmeng,
whatenllu pillequt, "'Seghleghwaaghuuq! Seghleghwaaghuuq neghllak! Aatkayuguyaghtuq linen-meng, esneyaaghmeng, kavirrakegtamengllu, ullngaqegkayuguyaghtuqlu gold-meng, akitughllagmeng uyghagmeng, pearl-mengllu!
Ataasimi aflumi aklungighllagiitaa!' "Qamaglluteng angyalget, yugit, passenger-ngit, akilpegaghtetlu igleghakayuget angyaghpagteggun allgeghunnaluteng kiyaghusighqameggneng, angyaghpagit aghuliiqat uyavanlluteng Babylon-meng kumaghaqngan.
Esghaghluku agepsaa kumallghan, akilghuugut, 'Alla neghllagituq whatelngughmeng!'
Naasquteng pagulalightughiit qiyatkelluku, qivghutkelluku akilghuugut, 'Seghleghwaaghuuq! Seghleghwaaghuuq neghllak! Aklungighllaganeng qamaglluteng angyaghpalget aklungighikayuguyaghtut! Iwernga ataasimi aflumi aklungighllagiitaa!'"
Taagken qilagmeng kina piiq, "Kaay qilagmelngughni, quyakiteggu qayughllak Kiyaghneghem naafqaa Babylon! Quyatek Kiyaghneghem yugitni, apostle-eni, uuknaliqistenillu! Kiyaghneghem aghyuughaa qayughllak seghletun pikaqegkangisi!"
Taagken iknaqeghllalghiim yaqulgem kevgaa uyghagrugllak, grain-mun kagimtisistun ayuqelghii. Miluutaa kellimun, whaten pimaghmi, "Tawateghpigaq neghllak Babylon, Kiyaghneghem miluuteghllaglleqaa asitmun enkaam allamengllu esghaghnaanghitaat.
Kitum alngunak nagaqughnaanghitii harp-esteten, pillgughikat aynganangasteten, flute-esteten, qalghightaghtetenllu! Qamaglluteng pillgughikat qepghaghteten aviighusaghqaagut, grain-meng kagimtesteten allallu nagaqughnaanghitiit!
Kenelghutam nighuga kuukgunnaanighnaquq elpeni. Mengik nulightughnaqelghiimllu ugiighnaqelghiimllu nagaqughnanighnaquk elpeni. Akilpegaghteten aghtiigatngwaaghyaghtut nunataghhaani tamaghhaani. Alignaghtaalleghpegun puughquqaqaten qamagtengngwaaghluki nunam yugi!
Babylon-mi taawa aawit uuknaliqistet, Kiyaghneghem yugi, qamagllutengllu tuqutkat nunami."
Kingunganeng iknaqeghllalghiim yaqulgem akuzillghan, qilagmi nagaqughanka yulghuteghllaget akilghuulghiit, "Hallelujah! Yugulilleq, quulvalleq, aghtughyaghqaanghilleqlu Kiyaghnemta pikii!
Ellngan nanqigtillghi ipanguut, elqughutngaat! Ellngan aghyuuqaqaa apeghseghuq aghnaq yugusimineng akikikayuk qayughllak nunam yugi seghletun pistekangi sex-kun atuqestaqluni. Kiyaghneghem akitkaqaa qayughllak qepghaghtengi tuququghtestekangi."
Yulghuteghllaget akilghuulaataghtut, "Hallelujah! Neghllagem kumalghiim agepsaa mayuuguq quunperugllak kenlengunaan!"
Taagken yuginaq estamat siipneqluki elder-et, estamatlu unguvalghiit niinghuquulluteng manigughaat Kiyaghneq, aqumgalghii umiilgusigmikun. Pikaat, "Amen! Hallelujah!"
Taagken umiilgusigneng aqumutaghllagegneng ma whaten piiq, "Usuqiteggu Kiyaghneghput, qamagllusi qepghaghtengani alikilghiini ellnganeng, ukavanlengughnillu aangwaaghnillu!"
Taagken nagaqughanka llangaqa mengit yulghuteghllaget. Nagatkaaluteng suksugistun tevlughteghllalghiit meghet, kallugemllu tengngaagtallghatun ayuqluteng. Akilghuugut, "Hallelujah! Ataneq Kiyaghneghput, Aghtughyaghqaghhaanghilnguq igleghutiiq!
Quyatelta, elngaatall quyaghllageltallu usuqelteggullu! Penniighaghaam nengughtelleghqaa kaatuq, nuliighqaallu yataaghqumaaq.
Kiyaghneghem aasightuumaa ugiighnaqelghii pinighrakegtameng qatelghiimeng linen-meng." ("Linen-a" whaten pisiiguq, elqughutngalghiit aneghneghqillghet Kiyaghneghem yugita piiqegkangit.)
Taagken yaqulgem piinga, "Una igaqigu: Penniighaghaam nengughtellghan neqenghaghqellghanun neghyaghtiisqegkat quyastekaagut." Whatenllu piinga, "Ukut ipanguut akuzitangi Kiyaghneghem."
Taagken niinghutunga yaqulgem itegaakun manigughnaluku, iwernga piinga, "Tawaten pigpenang! Manigughhu Kiyaghneq! Qepghaataqaqa Kiyaghneq elpetun, ugpeqaalgutegpetunllu. Ellnginguut ataasiighmelnguut ipalleghmun Jesus-em apeghtuusaqegkaanun. Ipalleq Jesus-em apeghtuusaqegkaa taananguuq ipalleq Kiyaghneghem Taghneghagkenka uuknaliqistenun ungipaqestekaa."
Taagken esghaghaqa qilak qelpelghii, taawa qatelghii kuuni! Kuunikun igleghlleghhiim aatgha "Ataasiighmelnguq, Ipapik". Elqughutngaat nanqigtillghi, pilluwaqangillu anguyani.
Iiskek kumaghullghatun kenghem ayuqlutek, naasqumikun qaghpalghutelguftuq. Aatgha ellngakun igaqngaftuq kitum alngunak nallukegkanga iwerngaqun ellnginaan.
Atkuyaaghek atukek neptekaaftuk aawkun. Aatqeftaa, "Kiyaghneghem Akuzitanga".
Qilagmeng pilluwaghtengita maligsaaghaat uuglluteng qatelghiitgun kuunitgun, atkuyaaghluteng iqangilngughmeng qatelghiimeng linen-meng.
Qaanghaneng aanuq ipelghii savigpak, taaggun qamagtengngwaaghluki nakumiit kayaalqughlleqii. Igleghulleqii iron-meng anagutalighluni. Taagken tutmaghlleqii anguyani katam yuget tutmaghaqellghistun grapes-et qageghquusignilnguut. Taana tutmalleq sakraalleghllakaa Kiyaghneghem Aghtughyaghqaghhaanghilnguum.
Atkuyaaghakunllu qugtuqaakunllu igaqngaftuq ateq whaten; Umiilga umiilget, Atangha atanghet.
Taagken esghaghaqa yaqulek nekevghalghii siqineghqun. Qamaglluki qawaalghutet quulvani tengaalghiit iglagtupiglluni pii, "Tagilaghaallusi qerngughutek Kiyaghneghem neqenghaghqelleghllaganun!
Tagitek, neghyaghtughteki kemegkwaaghit umiilget, pilluwaghtet umiilgit, pilluwaghtetlu. Neghyaghtughteki kemegkwaaghit kuunit, kuunikun igleghtestet, qamagllukillu yuget, qepghaghtelaaghet, qepghaghtelaaghunghilnguut, ukavanlenguut, aangwaaghetlu."
Taagken esghaghanka teghikusalluuklu, nunamllu umiilgi, pilluwaghtekullghiit qerngughutut pilluwaghnaluku igleghlleghhii kuunikun, pilluwaghtengillu.
Tugwaagket teghikusalluugenkuk, uuknaliqistesighwaaghenkuk allaaghlluwaghtiighaataqaq tawanlluku teghikusalluuk. (Allaaghlluwaghtiiqelleghmikun puughquqii nalluniillengegkat teghikusalluugmeng, maniguqaatlu nangaghnegha.) Teghikusalluugenkuk, uuknaliqistesighwaaghenkuk unguvaagkenka miluutaak naayvam kenghanun kumaghulghiimun sulphur-meng.
Pilluwaghtengik kuunikun igleghlleghhiim tuququghii savigpagkun qaneghmineng aanegkakun. Taagken qamaglluteng qawaaget neghiit kemegkwaaghit kepsuqiinalleghmeggnun.
Taagken esghaghaqa yaqulek qilagmeng ukilghii tugumiiqluni key-nganeng Saamnangilnguum Laawaaghem, qiipraghuteghllagnengllu.
Kayaalqelluku dragon-a tuwaa. (Dragon-a taananguuq ayumightaq nemeghyaq, aatgha Tughneghaq, Tughneghaq.) Taagken yaqulgem asighqaa qiipraghutneng thousand ayumiqulleghnun.
Miluulluku Laawaaghmun, taagken amigmeng uumgulluku maghqatutkaa seal-eluku. Enkaam Dragon-em puughsaghqaananighii yuget kenlanga thousand ayumiqullghet alpallghitnun. Alpakata itemutaghlleqaat.
Taagken esghaghanka umiilgusit aqumutat, aqumgalghiitlu taakutgun. Kiyaghneghem nanqigtiyaghqaaghtestekii yugneng. Eshaghankallu unguvasiit tamaakut naasqwightuqiit apalluqluku Jesus. Ungipaqegkaqegkangat ipalleq Jesus-em qayvighqegkaa, akuzitangillu Kiyaghneghem. Taakut maniguusimangitut teghikusalluugmun, nalighmeng nangaghneghanun. Talwa qagumegteggun, nalighmeng iiggmegteggun allgeghtellghitaat nalluniilkutaa teghikusalluugem. Unguvaghtuulluteng igleghutilgusighaat Christ-a thousand ayumiqulleghnun.
Taana sivuliiguq unguvaghqulleq. (Ilangi tamaakut tuqukat unguvaghtuunnaanghitut kenlanga thousand ayumiqullghet alpallghitnun.)
Tamaakut Kiyaghneghem unguvaghtekii unguvaghtuusuwhaalleghmi quyastekaagutlu agleghnaghtutlu. Tuqunaanghitut tuunglighhaani tuqullghem. Iwernga priest-ngunaqnguut Kiyaghneghmunllu Christ-amunllu. Igleghutilgusighlleqaatlu Christ-a thousand ayumiqulleghni.
Thousand ayumiqullghet alpakata, Tughneghaq anusimingllaghviganeng itemusaghqaaguq.
Enkaam aanluni puughqughlleqii nunatat mingitngalghiit nunataghhaani tamaghhaani. Tamaakut nunatat aatqiit Gog-enkuk Magog-enkuk. Yugik uglaghllagtut qenaavzeghaatun esnem. Taagken Tughneghaam qerngughlleqii pilluwamun.
Tughneghaam pilluwaghtengi iqelmun mingilluteng igleghllequt nunakun. Kaalluteng kangllulleqagket nunaaqlu Kiyaghneghem yugita nayaat, neghllaklu Kiyaghneghem piniqegkaa. Taagken qilagmeng Kiyaghneghem keneq ukigtesluku paneghtekii pilluwaghtet.
Taagken Tughneghaq puughtikaq nunataneng, Kiyaghneghem yaqulgita miluulleqaat naayvamun kumaghulghii sulphur-meng. Tawavek miluutkaqegkegket teghikusalluugenkuk, uuknaliqistesighwaaghenkuk. Tawani ikfiqeghllagllequt aghneghtuumaan unugtuumaan quunperugllak kenlengunaan.
Taagken esghaghaqa Kiyaghneq aqumgalghii qatelghiignekun umiilgusignekun aqumutaghllagegnekun. Nunallu qilagallu qimaaguutuk Kiyaghneghem tawantellghaneng, allallu esghaghyaghqaagpenatek.
Esghaghankallu tuqulaghaatkat, ukaliiwaqlutengllu aangwaaghwaaqlutengllu ayuqelghiit. Nekevghatnguftut sivungani umiilgusim aqumutaghllagem. Taagken igat qelpeghtiit, Igii Unguvallghem, igaqughvikegkat aatghitneng tamaakut unguvayaghqat quunperugllak. Ilangillu igalghutet qelpeghtiit igaqughvikegkat tuqukat kiyaghtaallghitneng ayuqelghiit. Kiyaghneghem nanqigtii atuqluki igaquqat igatgun.
Taagken kelliim tuqumasliini pegtii. Tuqullghemllu Hades-emllu tuqumasliitek pegtiik. Qamagtengngwaaghluki Kiyaghneghem nanqigtii kiyaghtaallghistun.
Taagken Tuqulleqlu Hades-lu miluutagket naayvam kenghanun. Naayvam kengha tuungliqaa tuqullghem.
Kitum alngunak aatgha igaqumangilkan Igaani Unguvallghem, miluutkaat naayvam kenghanun.
Taagken esghaghagka qilagraghaqlu nunaghraghaqlu. Qilaksuwhaaghiisimaaq, nunaksuwhaaghiisimaaq, kelliingiitkaaguqlu.
Esghaghaqallu Agleghnalghii Neghllak, Jerusalem-eghraghaq, ukilghii Kiyaghneghmeng qilagmelngughmeng. Neghllak yataaghqelluni ugiighnaqelghiim ullngaqellghatun ugiminun.
Nagaqughaqa ma iglagtupiglleghhii umiilgusigneng aqumutagneng pilghii, "Esghaqaghhuqun, Kiyaghneghem kiyaghfiga yugnituq! Kiyaghfikelleqii enkaam ellngit yukelleqii. Kiyaghneq ellnga katam ellngitnillequq enkaam ellnga Kiyaghneqelleqaat.
Quningighlleqii qamaglluki. Tuqungiilleqaa, qivghungiilleqaa, qiyangiilleqaa, talwa aqnighqengngiilleqaa qayughllak tamaakut atuqsaqangit atuqnanighlleqiit."
Taagken umiilgusignilnguq aqumutagni piiq, "Esghaqaghqiqun, ulimaaqanka sangwaat qamagtengngwaaghluki nutaghaaluki!" Whatenllu piiq, "Igaqiki tamaakut aapqanka elpenun qayughllak tamaakut akuzitet ipanguut, ugpeqsaghqaagutlu."
Piingallu, "Apeghiightuq! Whanga Alpha-nguunga Omega-nguunga, whanga piinleghuunga kenlenguunga. Kina alngunak meqsulghii, akingunaan meghsilleqaqa sengngulghiimeng unguvallengestikayugmeng meghmeng.
Kitum alngunak kayaalqiilghiim allgeghlleqii tamaakut whangamneng. Kiyaghneqelleqaatnga enkaam ellngit avaqutaqelleqanka.
Iwernga tamaakut quyughtalghiit, ugpeqillghilnguut, seghlelleghpigaghneng seghleghqelghiit, yugtaghtet, nengughtegpenateng atuqullghiit, alignalghiit, maniguutkayuget kiyaghnengllaqanun, qamagllutengllu iqlengalghiit, nekaghqaat naayvaaguq kumaghulghii keneghmengllu sulphur-mengllu. Taananguuq tuunglii tuqullghem."
Taagken yaqulget maaghraghvinlegneng sagnelget esleqngalghiineng kingulighneng seghleliilleghllagneng, ataasim taakuneng takwaanga. Piinga, "Tagi, kelguviknaqamken Ugiighnaqelghiimeng, nuliighqaa Penniighaghaam."
Kiyaghneghem Taghneghagkenkun yaqulgem tugulunga aglaataanga uusqalleghpigaanun naaygham. Tawani kelgutaa Jerusalem, Agleghnalghii Neghllak ukilghii Kiyaghneghmeng qilagmelngughmeng.
Kuukgutngaghmi Kiyaghneghem nighughqellghaneng. Neghllak kuukgutuq akitughllalghiitun uyghagtun, jasper-etun, meghraakegtutkaghmi crystal-etun.
Uusqaghllagmeng mingllutelek, qula maalghuk siipneqluku amigllalgaataq. Qula maalghuk siipneqluku yaqulget amigllagniteftut. Ataasikaghtaghmeng amigllaget igaqfikngaftut ateghmeng qula maalghuk siipneqluku ramkenganeng Israel-em.
Mingllutanga neghllagem qula maalghuk siipneqluku amigllalek, pingayut asivaghmi, pingayut aywaani, pingayut ikevaghmi, pingayut pakfallami.
Neghllagem mingllutanga tunemiqaaftuq qula maalghuk siipneqluku uyghagneng. Ataasikaghtaghmeng uyghaget igaqfikngaftut ateghmeng qula maalghuk siipneqluku apostle-nganeng Penniighaghaam.
Yaqulek aleghqughteka gold-meng usputalguftuq usputaghnaluku neghllak, amigllagillu mingllutangallu.
Neghllak ulluviighrakegteftuq tagtalnga, pateghtulngatun ayuqeftuq. Yaqulgem neghllak usputaghyaqminigu: 1,500 miles tagtalkeftaa, pateghtulkeftaa, uusqaghtulkeftaallu.
Mingllutangallu usputaghyaqminigu, 216 feet-nguftuq uusqaghtulnga. Yaqulgem usputallghatun ayuqeftuq yugem usputallgha.
Mingllutanga ulimaaghuftuq jasper-meng. Neghllak ulimaaghuftuq gold-eperegwaaghmeng. Gold-a meghraakegtepiglleghhii siqinwhaaghtun.
Neghllagem mingllutangan tunemii pinighnaaqusighluteng allaaghhiinaghneng akitughllagneng uyghagneng. Sivuliq jasper-nguftuq, tuunglighhaa sapphire-nguftuq, pingayiitangat agate-nguftuq, estamiitangat emerald-nguftuq,
tallimiitangat onyx-nguftuq, aghvinliitangat carnelian-nguftuq, maaghraghvinliitangat chrysolite-nguftuq, pingayuneng ingluliitangat beryl-nguftuq, estamaneng ingluliitangat topaz-nguftuq, quulngughutangat chrysoprase-nguftuq, qula ataasiq siipniitangat jacinth-enguftuq, qula maalghuk siipniitangat amethyst-nguftuq.
Qula maalghuk siipneqluku amigllaget pearl-nguftut, tamaghhaghmeng amigllaget ataasimeng pearl-meng ulimaaghuftut. Neghllagem tuumngi gold-eperegwaaghuftut; gold-a meghraakegtepiglleghii siqinghwaaghtun.
Neghllagmi esghaanneghitunga Temple-meng, qayughllak Temple-nga Atanghuuq Kiyaghneq Aghtughyaghqaghhaanghilnguq, Penniighaghaaguqlu.
Neghllak siqineghsughniituq, nalighmeng tanqighsughniituq nighugkameng, qayughllak nighughqellgha Kiyaghneghem nighukegkanga, Penniighaghaqlu kenelghutaqegkanga.
Qamagtengngwaaghluteng nunam yugi kiyaghllequt nighugakun kuukgutngalghiikun. Nunamllu umiilgita aklungiteng tagiquutiit neghllagmun.
Neghllagem amigllagi umegnaanghitut aghneghem naangneghani qayughllak unugnaanghilnguq tamaani.
Nunam yugita neghllagmun tagiquulleqiit pinighnaghllaget aklungiteng.
Iwernga neghllagmun iteghyaghqaanghituq sangwaa seghleq, talwa kina alngunak seghleghnatun pista, nalighmeng iqlengiqesta. Iwernga neghllagmun iteghyaghqaagut tamaakunginaghhaat aatghit igaqngalghiit Igaakun Unguvallghem. Taakut Igat Penniighaghaam pikii.
Taagken yaqulgem kelguvikaanga kiiwegneng maaqelghiik Kiyaghneghemllu Penniighaghaamllu umiilgusigkenka aqumutagkeneng. Unguvallelitikayugmeng melgek, meghraakegtutkalghiik crystal-etun.
Maaqngalghiik qukaakun tumangan neghllagem. Kiiwek inglugtun uqfigtuqak unguvallelitikayugneng. Tamaghhaghmi uqfik piitestikayuguuq fruit-neng tanqiinaghqun, ayumiqulleghmi, ququngiitlu naallghutusiiftut nunataanun.
Sangwaa alngunak Kiyaghneghem nanqigtekaa aghyuughyaghqaaluku, neghllagmennaanghituq. Kiyaghneghenkuk Penniighaghhaankuk umiilgusik aqumutagket neghllagmesaghqaaguk, Kiyaghneghemllu qepghaghtengita manigughlleqaat.
Gginaa esghaghlleqaat, aatghallu qawiitgun igaqngallequq.
Tamaani unugnanighlleqaa, kenelghutaghsughniighulleqii, nalighmeng siqineghsughniighulleqii, qayughllak Ataneq Kiyaghneq nighukelleqaat. Igleghutillequtlu umiilguluteng quunperugllak kenlengunaan.
Taagken yaqulgem piinga, "Ukut akuzitet ugpeqsaghqaagut, ipanguutlu. Atanghem, Kiyaghneghem igleghutilghiim taghneghiitneng uuknaliqistemi, kayagtekaqaa yaquleni kelguvikesqelluki qepghaghteni sangwaat piyaghtungestaghniluki."
Jesus piiq, "Nagatek! Tagiyaghtughtunga! Quyastekaagut qaatkullghiit uuknaliqelleghnun igaqngalghiinun ukutgun igatgun."
Whanga, John, nagatkaqankallu esghaqaqankallu tamaakut. Nagaqughaqngamkillu esghaghaqngamkillu tamaakut, niinghutunga yaqulgem itegaani manigughnaluku, kelguvikisteka tamaaken.
Iwernga piinga, "Tawaten pigpenang! Whangallu qepghaghtenguunga elpetun, ugpeqaalgutegpetunllu uuknaliqistestun, qaatkullghiistunllu akuzitangitnun ukut igat. Manigughhu Kiyaghneq!"
Piingallu, "Aksaqegpenaki uuknaliqellghet ukut igat aapqiit, qayughllak tamaakut pilleghqiit kaasaghtuumaat.
Kina alngunak seghletun pilghii nagneghli seghletun, enkaam kina alngunak nukeggnameng suumqelghii nagneghli nukeggnameng suumqelluni. Kina alngunak elqughutngalghii nagneghli elqughutngaluni, kinallu alngunak pelungilnguq nagneghli pelungilluni."
Jesus piiq, "Nagatek! Tagiyaghtughtunga! Akileghtuusaghqanka kelqelleqanka nallangightughnaluki yuget kiyaghtaallghistun.
Whanga Alpha-nguunga Omega-nguunga, whanga sivuliigunga kinguliigunga, whanga piinleghuunga kenlenguungallu."
Quyastekaagut tamaakut atkuyaateng aghvikiit iqangiitesluki. Tamaaken apalluqluku neghyaghqaaghtekaagut piitestekaaneng unguvallelitikayugem uqfigem. Iteghyaghqaaghtekaagutlu neghllagem amigllagitgun.
Iwernga neghllagem eslataanilnguut qikmiigut, alignalghiinguut, nengughtegpenateng atuqistenguut, yugtaghtenguut, kiyaghnengllaqanun maniguutestenguut, iqlengiqsuneghtuut, iqlengiqumanginaghaqutlu.
"Whanga, Jesus, kayagtekaqaqa yaqulka elpesinun ugpeqanun yughaghvignilngughnun. Apeghlleqaak ukuk elpesinun, 'Whanga David-em kingunqaanga, whanga nighugrakegtaagunga unaangum ighaleqetaagha.'"
Taghneghaklu Ugiighnaqelghiillu piik, "Tagi!" Tamaghhaghmillu nagallghii pili, "Tagi!" Kina alngunak meqsulghii tagili; tuguklighligu akingilnguq meq unguvallelitikayuk.
Whanga, John, kelengasaaghyuganka nagallghiit uuknaliqelleghnun igaqegkatgun ukutgun igatgun. Kitum alngunak ilaraaqaki uuknaliqutkegkat ukuni igani, Kiyaghneghem aghyuughlleqaa. Ellnganun ilalleqii tamaakut seghleliilleghllaget igaqngalghiit ukutgun igatgun.
Kitum alngunak ikuvikegkaki uuknaliqutkegkat ukuni igani, Kiyaghneghem iqilleqii nengighqii piitestekat uqfiganeng unguvallelitikayugem. Kiyaghtesnaanghitaallu agleghnalghiimi neghllagmi. Taakuk apeghngaak ukuni igani.
Jesus-nguuq aapghilghii tamaaken qamaglluteng ipanguniluki. Piiqlu, "Ipapestaaq tagiyaghtughtunga!" Amen. Tagi, Ataneq Jesus!
Nangllegtallgha Atanemta Jesus-em tamaghhaghpesinilli. Amen.
Sangami Qiighqaq Sivuqameng Atiqaawa
Sivuqam Ungipaghaa
Nuna ulimaneghmeng taaqsamigu, Ulimaghista meghnalikaq, ulimaani yuvghiiqaa.
Taakum tunganga esghaghyaqminigu meraghinaaftuq.
Enkaam taakum kelliin meghanun kagukaq.
Meghem saamken teghhaneng nunameng tugulluni sivuqaa.
Taana sivuqani nuna llikaa meghem qaayngakun, qiighqaaghtekaq.
Tagtalmi qiighqaq nevungegkaq.
Piitfikegkaa vegem, piitesighaam, nunivagseghaam, ququngaam.
Afsengaat, sikiget, kaviighet uugtekat qiighqamun.
Aghveghet, ayveghet, neghsat, ulghaaghet, nanuutlu tagikat qiighqam meghan tunganganun.
Ilanga uugsagutkaq, ilangan nayuqsagutkaat.
Ilanga teghikusaq uksumi sikugnekun kaatkayuk.
Upenghami allaaghhiinaq qawaak katelghaasagutkaq, ighnilaghasagutkaq.
Ilangit uksughtaqelghiit.
Kiyaghtaallghem tagtalngani yugwem naalkegkaa qiighqaq.
Nelikaat kiyaghfikegkaat.
Qiighqaq esghaqaaluni llangaqa qetkaq inglupigaghmeng iiggmeng, enkaam aatqaa Sivuqaq, Ulimaghistem sivuqaa.
Allaaghlluwhaq Ayungkaghaq
Aasam Ungipaghaa
Ungipaghaninguq imani nenglumelnguq taana aghnaghaghhaq ellnginaghhaalghii, iwernga aghnaghaghpaggaaghtekaq, anglighpakaghhaq.
Kaamellgaawaqelghii, ayungkaghaghhaghmeng, ayumiim kaamenganeng ayngusikameng.
Emta tawaten aanaqngami taakwegkutgun qilagat tulimiita kenlengitgun ayungkaghaghhani llimakanga.
Lliluku aanumalghii.
Aanluni nenglum qaaynganun pamavek mayuumalghii.
Mayughluni tesqakmani angiqriqluni, iiyam saningiighhaani.
Tawaten nekevghaghngaaghmi, angighngaaghmi sameng nagaquutuq memeng.
Tawaten nagateghngaaghmi sangwaa qama allgelghii ma:
Sak-maa-nii-nguuq sakma,
Sak-maa-nii-nguuq sakma,
Unaaq ii-maa neghiistet
Aghulaquu-si-maat!
Iitghelten meqsaghtaa.
Tawani nagataghlluni aga aqfaasnaq ukigyalghiimi, ukigyalghiimi aga iteghtuq, iteghtuq.
Iitghutkelluku esghaqwaaghsalghiimi meghegnun tawavek.
Meghumalghii taagken.
Meneghmeng taaqluni tamaani yuvghiighluni esghapagluni aanumalghii.
Aanluni legan mayughaqelghii nenglum qaaynganun.
Pilaataghtughnguq qama:
Sak-maa-nii-nguuq sakma,
Sak-maa-nii-nguuq sakma,
Unaaq ii-maa neghiistet
Aghulaquu-si-maat!
Iitghelten meqsaghtaa.
Legan aghnaghaghhaq aga aqfaasnaq iitqaghtaqelghii.
Nenglumun qamavek maaten pilleghmineng elngaatall ivaghiiq.
Taawa meghenghitaghsigalnguq, meghaqelghii aghnaghaq.
Tamaana yuvghiighaa, uumtam saamna asinga, tamaana sangwaa alngunak wata.
Aanlaataghtuq.
Legan aanluni mayughluni, mayughluni qakmavek iiyam saaghwanun kaalluni nekevuq, qamanguq pilaataghtuq tawatengwaaq legan:
Sak-maa-nii-nguuq sakma,
Sak-maa-nii-nguuq sakma,
Unaaq ii-maa neghiistet
Aghulaquu-si-maat!
Iitghelten meqsaghtaa.
Legan aqfaasnaq esghaannaqepiglluni maatenllaam aga elngaatall aqfaasnaq iitqaghtuq.
Maaten tawani pingayiitkun meqsunghituq, meghek legan esghaghlukek avelghaghaak.
Tamaani esghaquluni, esghaquluni, esghaghsugnitaa iyegmi aallghegkeneng inga.
Kii, ayungkaghaanguq whaa uqlughtaqeftuq!
Tawavek esghapagluku, esghapagluku, tekeghmineng iimgaa, iimgaa tespikapighqaaghluku sakeqaa.
Sakeqluku taana sakeqellgha neghluku aanuq.
Aanluni mayughluni qaaynganun tamaakaq.
Elngaatall tamaagaa.
Tawaten kiyaghteghngaaghmi pilaataghtuq maateghniineng allapiguluni, llangaqa qengaghllupiguluni:
Sak-paa-tii-kuuq sakpa,
Sak-paa-tii-kuuq sakpa,
Utaaq ii-paa teghiis-tek
Aghulaquu-si-paat!
Iitgheltet peqsaghtaa.
Aganguq alla iitqaghutkelluku, nutem tutemqaghqameng piluni tespikna qamaglluku elngaatall iikaa, liiskanga taanangutanga akuziighaatalghii.
Qamaglluku tugwaa.
Neghluku aanumalghii.
Aanluni mayughluni tespamavek tawaten tamaatkelluku nagasaghtuq.
Naagu alla pinghituq, avangiituq.
Tawaten aneghlleghhiinguq taananguftuq ayungkaghaa aghnaghaam.
Taawa allallu pinghituq.
Tefaay! Aliinghakuun, amsanaakuun!
Ayungkaghangllaghaqut upenghami salin nuna anigulguluku.
Meghutlugkwaaghhaat nanim ellngaatnganeng imighluki laagutaaqiit nunakun anigum tungangakun.
Taam meghutlugwem piizngallghan paayngi uzimun qiighluki kumaghtaqiit.
Qiiqiinaghaqluki kumangastaaqiit kenlanga ellngaatet ilullghitnun, maatneghem kumaghneghaki.
Enraghngam patellghitnun kumangasluki taagken anigumun kuuvaqiit nenglisqelluki.
Taakut anigumelnguut ayungkaghaagut.
Amaankuk Meteghllugwenkuk Ilughaghnighullghiik
Apasengaam Ungipaghaa
Amenam.
Meteghllugllagnguq taana estaaghaamalghii.
Naayghameng iggagmetelleghpigaaneng anigulgani, suqlunqagneng asitum estaaghaghyalghiimi meteghllugllak.
Legannguq piiquq estulaataneghmini:
Aya-ya-luuk,
Aya-ya-luuk!
Ku-uu-iiya,
Ku-uu-iiya!
Tengqaghtaqlunga, Qghuugh!
Tengqaghlluni, aganguq qaghlegaqluni.
Tawaten aneghsimaluku amaaghllagem takumakanga.
Uuk, ilughaghhaqa naqamalla nunakiiqa!
Ilughaghhaqa naqamalla nunakiiqa!
Iluuq!
Aay!
Estaaghllanga whangallu ataasighhaghmeng.
Estunaanghituten, meghmun nagneghnaaghtuten!
Estugwenkami taakut, legan pakinegllequnga, nuqneghllequnga.
Estunaanghituten, meghmun nagneghnaaghtuten!
Legannguq ellnga aga estuneghmini Meteghlluk:
Aya-ya-luuk,
Aya-ya-luuk!
Ku-uu-iiya,
Ku-uu-iiya!
Tengqaghtaqlunga, Qghuugh!
Tengqaghtaqluni.
Aga qaghlegaghtaqelghiinguq meghmun kaannaqneghmini.
Uuk, iluuq, iluuq, whangallu estaaghllanga!
Estunaanghituten, meghmun nagneghllequten!
Estugwenkami taakut, legan pakinegllequnga meghmun
kaasaghtuquma aghuliighllequnga.
Eng, estu, sayugnaanghitamken meghmun aatqaghtekuvek!
Sayugnaanghitamken.
Amaaghllak aga estunaquq.
Yataaghqelluni estuyalghiimi anigukun suqlunghegnekun taakwagun meghmun agigngalghiignekun.
Leganqun sukaghiyuwhaaqaatni, aanqutiiq Amaaghllak,
Alii-luuy-ngen, aliiluyngen
Elaayngen!
Sinang-awen, Kemgituq, ku-uuy!
U-uuy!
Pakinegyaghtuq, meghmun nagneghllagtuq ima!
Kalefqaghlluni, taluqaghlluni, nuughqaghlluni, Quq! Iluuq, sayukaghnga!
Aa, sayugnaanghitamken, maatenqun ighleksaqemken!
Elpeneng uugten estulguuten, Meteghllugwem pii.
Amenta seghleghunaqunga, iighhwnnaqaanga sayukaghtinga!
Uugten elpeneng, maatenta ighleksaghamken.
Uuk, iluuq, nayaka tugunayaghan estamaneng atngaghutelek.
Huk, uveglluku maaten apeghpenaan, keniitaamasteghllagtuq!
Takuluku meteghllugllagem sayugwaa.
Sivughtughaa yaqumineng, nayaganeng nulightupigesnaghnaluni estamaneng atngaghutelegmeng.
Taagken pimakanga, Tamaani ighwaaghtuulluten, pangalwaaghi, supelghaghsii.
Pangalwaaghtuq.
Pangalwaaghluni, pangalwaaghluni, ufsughqutaqluni, mingwaagtuulluni anigukun pangalwaaghluni, piniightengngami pilaataghtuq, Iluuq.
Aay!
Waamtamken, nayagitunga avangitunga!
Uuk, iqlengalghiitenqun.
Nutemqun iqlengaqrulghiiten! Nagun, naliignekun suqlunghegnekun aagnaqsin?
Ukagun, ayguqliignekun siqinqegtagnekun aagnaqunga.
Elpegmi nagun aagnaqsin?
Samavek uughqanun whanga esnamun mallaaghhaanun tevnaqunga.
Aghulaquutuk.
Taana aygumun pangalegtuq.
Taana Meteghllugllak amenam eslumun.
Quq! Quq! Quq!
Taagavek meteghlluk naaygham talughngallghakun qiivuq, aygumun, aygumun, aygumun Amaam tuumkaghqagkenun.
Tuumkaghqanun lliighyami ifkamalghii tungtunguluni tuqunghhaghllugllak.
Amaam taam mallukumakanga tungtughllak iiwen esnemunllu tevaquq.
Tungtughllagnguq legan tuqaaghesnaq!
Uuk, iyataamalunga seghleghhalek, seghleghhalek nangllekusaghllak una.
Kaalluku, nullukek taakuk sivuklukek nguugraghaak, neghaak, tunughllaguftughnguq! Iwerngaqun aqsani esleqaghaghsaqminigu kepsughtuq.
Unaami alla teghtuquma neghelleqelghiinga.
Saaghhwaakun taaggun ingaghtuq.
Amaaghllak qavaghnaquq.
Iiwen qavaghnaqaquq, aqsanganenguq qama, Quq, quq, quq, quq!
Uuk, ilughaghhaqa naanlluni qalghiqaghlaataghta.
Aawallu ilughaghma akiighllaataghaanga!
Iluuq, iluuq, ukut saksiki?
Uuk, arekulngamnguq taawa qilunka.
Aa, qilukaqatki maakut tagsighallugkwaaghet!
Iikumakangi.
Iikluki paamnangakun miluusimakangi.
Quq, quq, quq, iluuq, ukut saksiki?
Arekulngam tengugwenka, entaqun aangwllaasinka!
Aa, tengukaqatki maakut nevut temngi!
Iikluki miluutii.
Iluuq, ukuk saksikek? Quq! Quq! Quq!
Arekulngam tequngllaasigka, iiskagegka!
Aa, iiskakaqatki maakut uyghaget temngi!
Iiklukek egllaataghaak.
Quq! Quq! Quq! Ukut saksiki?
Arekulngam kemagnanka.
Kemagnanka, pugnaaqutenka!
Aa, sanganmi maaten pugnaaqutkennanighsiki kalevaqngavek!
Iikluki miluutii!
Quq, quq, quq, una saksigu?
Uuk, arekulngam aqsaquqa! Taana iminemkun, teghhumaaqelghiinga!
Temngi! Temngi una kalngagalleghqwaaq sangwaa aqsaquqsigu!
Iikluku miluutaa.
Quq, quq, quq, iluuq, una saksigu?
Uuk, arekulngam taawa unguvasiqa ighsaquqa, teghhumasiqa!
Ighsaquliimaaqetsi temngi uyghagllagmeng, suflughragmeng!
Iikluku miluusaqminigu tuqutaa!
Tulimiikun taaggun puvughquyalghiimi aanqaghsalghiimi melqumsuwhiighusimakanga.
Kii, ghhuunaquq, tungtulugwem manunganun iteghtuq.
Tawani sukatepiglluni melqunguq.
Ima naallghutaghtuq melqungaghtuq.
Taana Amaaghllak neqekaa, neqekaa, neqekaa qamagtaa, alla tungtu taana naangtengngwaaghluku!
Tefaay!
Kiiluum Akmaga
Kesliim Ungipaghaa
Ungipaghaninguq imani, taana aghnaghaghhaq, aatgha Kiiluuq.
Elngaatall agghiyugneghllak, aaghhneghllugllak.
Angayuqani, anglegutnillu pinightesigalkangi, naqam panignaghllak.
Tawaten ataasimi aghneghmi Kiiluuq aaghhneghlliqumalghii esnamun samavek elqwaaghyaghnaluni.
Qenwat naangan maligsimakanga.
Kii, qagighllaguftuq.
Kiiluuq elqwaaghniighpenani qagit nengulghallghitni naghaaghumalghii.
Qenwat qagit kasugumakangat, ghhuughaghsimakanga, naanga nallutghaaghlluku.
Iitek naangan akuqaghnaqumayaqanga siingenllu aga kalevuq.
Kiiluuq liisalghiimi saam mangteghaghllagem ilunganiteftuq.
Tamaanguq pegnem piyugutaqeftut.
Yugrukutaaghllagem takuluku nekevesqumakanga.
Tuunumakanga kalngagaq uqigllak, akmagtesimakanga.
Meghnughluteng aghuliighnaqenghata yugrukutaaghllagem kagsagmigaqegkangi.
Kiiluuq meghnughtuq, qiyaluni lliightuq.
Qiyamaghmi pimalghii, Sanganlli agghiyugniqumazinga, aaghhneghlliqumazinga!
Nutaantuq pinitun kiyaghlleghhiinga!
Pineghllugmeng taghnughhaghmeng taana mangteghaq imaqeftuq.
Kiiluum akmaga agghiyugniqellghaneng, aaghhneghlliqellghaneng imaqeftuq.
Meghnughluteng aghuliighnaqenghata yugrukutaaghllagem kagsagmigaqegkangi.
Kiiluuq meghnum qiyamaghmi pilaataghtuq,
Sanganlli agghiyugniqumazinga, aaghhneghlliqumazinga!
Nutaantuq pinitun kiyaghlleghhiinga!
Legannguq nepiightuq neminun uteghniimalghii.
Taagken ima Kiiluuq piniighqwaamakanga.
Agghiyugniqnaniimalghii.
Pinitun lliightuq.
Tefaay!
Aklumalleghpigaq Quyanalleghpigaq Kuusma
Ayuqliim Ungipaqellgha
Kuusmem Pinighyuugtestellgha
Mekestaaghhaalunga neqamikaqaqa Kuusmeyaghtunghani esla quunpeng pinighllak.
Aliineghllugllawaaqelghii naqam aqlaghakegllak enkaam qakma kinkut naghughhneghmeggni piyullghit aghqiitun.
Anglegutkullghiini unangupiglluku aanemta qalghighqiteghllaget tevraghnaqelghiit napinaqelghiit qimugsimeng.
Amsanaam angtalnganeng qilullghit, talwa ugwatangaghmiit qikmiit, alirugwakegllaget.
Piyugmengllu piyaanneqegsaataqut qaanngwaateng qamuqluki.
Nalluniitaquq Sivuqaq Kuusmesugnightaaqaa, kinkut esghanemteki quyamaghllaget, yataaghquteghllaget.
Tamaani naagu kinkut suumqaghtegpenaki aqimlemeng meghuutelleghqiit, aqnightelleghqiit.
Qelanqennemteggu Ataatamta Tagilleghqaa
Ataatavut qelanqesagutaaqaghput Pugughileghmeng tagilleghqaa qayughllak Kuusma sivutghulluku qimugsighhaghmeng tagiiqelghii.
Ataatama qamiskek teghiglugwem inglunganeng usiighllaglutek tamaaken uksaaghmi agaghtekameng kinghaagaghluteng kumlalluteng neqnighllaget.
Awen aapghaqegkangat apaka, ataatama ataanga, neqengllatuniluku enkaam nagneghutaa ataatamaallu.
Ataataka nutaaghameng kiinqameng iqallugmeng, neghsameng, qawaagmeng, allaaghhiinaghmeng neqmeng qamiyegni usilukeklu taawa ayuqeftaak.
Uksughllagmi ilangakun neqangisagaquqlu.
Amenqun laluramket Kuusmemi table-eni neqenghaghquteghllagaqelghiit, whangkutallu legan whaa tawaaten neghullequkut iwerngaqun qayutighluta nunami.
Llaaghanwha neqelwaaqukut ingavelqiinaqlu.
Kiyang ataataka kaataquq Pugughileghmeng siqineq teviqestanghani.
Aanqaghtaataqukut quyapiglluta.
Nekefqaghlluteng qikmit uveghtaqiinkut ellngitlu esghaneghmegtekut quyaaqut.
Ilangi ungleghaqut entaqun meghnum qayughllak taakelghii tuma Pugughileghmeng.
Qikmii makughqughaqaput, petugteghumiita, neghqaqluki.
Ilangi naatghighquulluteng qikmiin kaamgi ayuqeftut.
Talwa qikmii kamegmeng praasentaaqanka.
Mamlegtaqaa, qama gas lamp-pem qergesekun nighugkek nighugutaquk salin Sivuqaq kenghilluku.
Iwernga generator-esqughhaak atughaqagput wetku uqulgunemta.
Ataatamta kaamgi, allightengi, piginghi, atkugwi, temkii agaghqughaqaput.
Akmagtaanllu imii nusugraghteghaqaput.
Suflugwii qesighhneghsighluki sangighqughluki, mesiighqaqanka.
Kaviighsiighumaqelghiillu.
Unaami ughunghata aftaaqaput, niightughaqaput, kinenghata pinighsaghaqaput avlaawakun.
Awen iitqaqwaaqut ataatama teghiglugtaaneng aapsat.
Tunqughaqukut elngaatall.
Ellngitallu liisimakegkangat kinevyiiqameng kumlatkameng teghiglugmeng tagitaqelghii.
Ilangqughqulleghput
Enankin aangelghiikun ataatamta qamiyngakun naayvameng ikellghitneng taghnughhaghni ilangqughqwaaqukut.
Boiler-et, qaltat, salngagkwaaghet imightughaqaput.
Naayvamun sukeraaqukut atghiinemta, nenglaamaamta, ilaagaamaamta, uteghmun weni quulmun siingelqiinaghaqukut angelkellukek qamiyegput.
Kaannemta miighaqukut ilangqumeng.
Tamaani qeleghtengnguunaamta qepghaghaqukut.
Aqlaghalngughmi Mangteghami Kiyaghtelleghput
Mangteghaghput mekesqughhaayaghtuq entaqun 10 feet by 12 feet-ngnguuq.
Quunpeng supugllak ulimallgha seghleq, qayughllak atamta naken saghnaaghaneng ulimaaq.
Unugmi qaamngaamta qavaghaqelghiikut.
Aghneghmi kerosene heater-meng itagsipiglluta atuqaqukut.
Sakighquulluta nunami qavaghaqukut.
Ingaghquunnemta, sakighquunnemta ingavek iiwleng room-engiighhaq esleqaqaghput.
Army-t qavaghvigita mattress-nganeng egtelleghneng saghnaaghmeng alliighighaqukut.
Yo-yo-ngllanemta aangqangllaanemta akikaghqameng tamaatum mattress-em imaaneng kevighaqaput enkaam allighamta nalighneghi imighutaaqut.
Iwernga aatkameng imiillghi tamaakut kanaghfikughaqaput.
Repall qivghukegkaqanka amimeng allighiighullghiikut, itupill maqaghaqsalghiit.
Uglaghiyalghiikut alngunak samengllu uligmeng, aatkameng alliighaqaaqukut.
Kiyang atkumnneng iimwaaghluki akitkaqukut puvitngi qamanlluki ightughqennayukaata.
Kuusmeyaghtuqanga sighimakestaghaqukut yughaghvigem mission box-ngan maqalghiimeng uligmeng.
Itegalghuteput naamta itegaanun qerngughutaqaput qayughllak itegii maqaghllaget.
Unanguluku teghtuqunnemta naasquput nuugtesnemteki aneghnengluta, qaamngaamta qavaghaqelghiikut.
Naavut suksugtakun qayungllaneghmini kenelghutak kumaghhneghminikek puqlaghtaqiinkut.
Makequnnemta qapragunnemta wata sukalluni puqlaghtaqiinkut.
Yugmekaghtat Kuusmem Pinighnaaqutangi
Atamta naken imani lipeghsaamaaki Kuusmem pinighnaaqusii.
Ketfaghyaqminiki allaaghhiinaat.
Wallu nutaan repall tamaaken pikengyalghiikut nutemkaghtameng whangkunni quyanaghllaget.
Taawa qugwintapayugwek snowman-allu, Santa Claus-allu, candle-ek.
Kumaghsugllagngaamteki itakaput alla ayumiqun ketfaghyaghqaaluki nalighmeng quunpeng aflengakuraaqsaghqaaluki.
Uqfisqughhaghput
Awatkaghtaq qemtamesalghii uqfik naken atamta saghnaagha, National Guard-et tagitkaat, ateghsaqminigu pine needle-ngi ifkaaquusimalghiit.
Naken, wallu igaghvigmeng naligkenka angayuqamta sungaghyukegtameng crepe paper-meng pikengluteng tamaakut avayii iimgutfiikughyaqmegtegnegu legan whangkunni uqfiglluwhaq.
Kuusmem pinighnaaqusii tawaavek uqfigmun llilaghtughaaput.
Leganqun whangamni laluramket mangteghiitnilnguut, catalog-eni esghaghaqegkeput tawaatelnguq Kuusmem uqfigput.
Allaaghlluwhaat kenghet uqfigkun iimgutkayugwet kumaaneghmeggni qallaqughaqut, ornament-et, whangkutallu igaghvigmi ulimaaput uqfigkun
agaghquuteghllagluki, uqfisqughhaq esghaqaaluni ughleghiighteghllagluni.
Llaaghanwha nangllegniighutaa uqfiillegaaghhaq.
Enkaangam ceiling-efut aghqesqughhaq qughaseketiighllagluni iyaghvigmi ulimaamnneng, alla tamaana aatkalghun agaghngalghii.
Iwernga naliighhiinaghput qikeghqungigalnguq amigiiteghllagngiita.
Kuusmem Cards-ngi
Yughaghvigput naken akmaken atuqameng cards-engaqelghii ayumiqunneghani aatghit negigluteng iikegkat.
Nagaqughaqukut pika tugulaanniluki.
Yimiyumteggun taglaghaghtaqukut qayughllak uglaghllagwaaqelghii tugulaasaghtuq.
Akulangitgun iwernga tugutaqukut.
Quyakepiglluki atghaalluki yuvghiighaqaput, ilangi minglekun nevesqughaqaput,
ilangi praasentasimun ateliisiqaqaput, iyangllaghaqukutlu ilangi aflengakaqaput.
Piniqumtaaghenka tamaakunguut akmani nani skate-tiingelghiit naayvaghaghni.
Aghniit akughtuqameng qaaslighluteng.
Qaasliit nasaperaaghitlu sameng melqumeng esnelaaghusighluteng.
Iiggaghluteng muff-emeng.
Anglikat tasluqulluteng skate-telghiit, taghnughhaat qiighnitaghaamaghmeng.
Mangteghaat qama puqlatesugnighllaget nighugllaget.
Whanikunghaani entaqun skate-tetaqut qayughllak ighaleqetaalwaaqut.
Tamaakut skate-tiingellghiit quyamsugnighllaget.
Pinighnaghllagek Qergesegput
Qergesegput estaamaneng qergeskelghiik qaspiqunneghilnguut enkaam uksumi kaneghmeng umiqiteghllagaquk.
Kaanghi iwernga pinighnaghllaget.
Umyugwamkun elngaatall navek tamaatum uqfigem akulangani piyaataghaqunga.
Tamaa leganllu teghikusaghsugnilnguut, yugsugnilnguut aliitaqut kaneghmi.
Sigiiqellghem esneghrugwi kumlasigalnguut kiigustaqanka.
Kumlumnneng ighneghwaamnneng aneghnemnnengllu ughugsiitaqukut qagaavek esghapagnaluta.
Ilangakun qafsingulluku ughugsiitaqukut qayughllak umughllaget.
Naqamllu esghaatepagigalnguukut alungutelleq qakma.
Repall whangamni qergesek taakuk esghaaqaalutek Kuusmesugnighllutek ayuquk.
Qantaghtughi Praasentasimeng
Atavut samun tamaghhaanun piraamsineghllak.
Talwa qantaghtullghi ayugwinnaqepiglluki ilangi tapghaghpawaaghmeng.
Ilangi sangwaat atuqaghhaat naghaghutet aatkat pinighnaghsaapiglluteng qantaghaqii.
Taakut qantallghillu leganqun praasentaasiwaqut.
Neqamikaqallu tamaani quunpeng ilughaghniighunneghtughllagyalghiit.
Atama ilughani praasentaa qiipaghaghmeng ulimaaghet iiggat, laluramket iiggiit.
Inglunginaa mekestaaghhaghqun pinighnaghsaapiglluku qantaghluku, inglunga aangeghllagkun sakun pikraghniilluku qantaghluku.
Naamta ungipaghaataqiinkut ingaghquunnemta qavaragkiighesqelluta qantaghtughnaluteng.
Qenwat naavut tulughaghaquq whangkuta Kuusmenaqem tengghuniqem praasentasighqiitneng legreyugwem qavalghaghtughpenaamta.
Allaaghhiinaat Praasentasit
Whangamni teghighnaghllak nengyughput iimgutangllaannemteggu.
Elngaatall allaaghhiinaq ulimaaqaghput.
Qiipaghameng, uygiinaghmeng, melqighaghmeng kakipiggaghmeng ulimalaghteghaqaput.
Ilangi qafsinaneng estelwaaqluteng, zipper-elwaaqluteng, nagtuqalwaaqluteng, ilangi tuugtekayugwet.
Ilaakwaaput ayapghaatameng, kamegmeng, allightemeng uliimaamnneng praasentalaghaaqaput.
Ilangillu legan qiipapiggaghmeng whangkunneng ulimalluki kakiqaput.
Ivaghileghtaagaqukut anglegutkullghiini qantaghyaghqameng kinkunun.
Satkigalkeput seghleqesisigalkeput atuqat sangwaat praasentasiqneghmeng liisimakluku tawaateteghngiita quyakelleqegkangit.
Anglegutkullghiini tamaanlengughmeng esghaqusighllamnneng praasentataqukut whangkunneng.
Naatngwaaghlutallu qantaqameng uyghagsugnilngughmeng candy-meng Santa Claus-em iiyamteggun kanaghfikumakanginkut.
Taana qaamggunginaq aygughikaaqa.
Yughaghvigmillu igaghvigmillu prasentaasit tunqughaqiit program-eneghmeng taaqenghaata.
Aangelghiit qiipaghaat nasiillu aliillu qepluki praasentaasiput aglaataqiit.
Atamta quunpeng sangwaat igaqughaqegkangi, talwa praasentasiput naken pingutangi igaqughaqii akisaghqat.
Qelaaneghnaghllak, iwernga turn-kaghtaamta iyaqughaaqii.
Red Cross-em Salngaawrii
Iyaghvigmi tunqughaqiinkut Red Cross-et tunusiitneng.
Salngaawaasqughhaat naqam imaghllaget.
Imii allaaghhiinaawaqut, igaasit, ruler-et, igaasimun ipegsaasit, handkerchief-et, igaghyaghqangestat, taghnughhaghwaaghet iiyngit uumkayugwet
neveghlleghhiini, color-et, taqughutat, mesunat, jacks-etlu, compass-esqughhaaklu taawa.
Atamnun tuunagka aqupileghsaghaatkegkek ulimaaghminun atuqnalukek, usputaasiqumaagkenka iyaqraasiqumaagkenka.
Mekelghiighnun aghnaghaghnunllu Red Cross-et qantaghtuqaaftut tamaakut.
Mission-em Salngagi
Enkaangam yughaghvigmeng salnganguutaquq qamaglluni Sivuqam family-nga.
Mangtegham imii qamaglluteng aatkangutaqut, sakenguutaqut.
Aatkiit, jeans-engit nutaghaghllugwaaqut.
Ilangit suit-em qaaslii aangeghngaata aataqaaput.
Uligetlu quyanaghllaget quilt-et maqaghllaget.
Aklungighistaqiinkut yughaghvimtaallu elngaatall.
Aarraasighqat
Naamta atkuyaangllaghteghaqiinkut qiipaghaghmeng nalighmeng igaghrakegtellghan avlaawaatam qantaaneng.
Pinighllawaaqut atkuyaaput.
Enkaam mekelghiighhaak ggaatmengllu qulliiraaghmengllu.
Naavut angatughqiiquk ilangakun unulqusiq kakisighaquq aatkaghraaghiisqelluta.
Alla naamta nuyalghuteput qipellegaghteghaqii qupughhuqameng qiipaghaghmengllu coffee can-em qelpeghtellghan savikenghaaghi igaghqwaaghmeng
qantaghluki.
Igamsiqayulqa
Sangwaa Kuusmeyaq, praasentaasiq, laalighqwaaghun apeghiinghani Kuusmem pinighnaaqutni taawa kagpagtughaqaghput.
Kuusmeyaqaq ataatavutlu Pugughileghmun aglanqigtutuq.
Taawa mangteghasqughhaghput nunaatughqwaagaa iwernga elngaatall pinighyugutukut quyatukut.
Uteghmun sumeghtaghaatkennemkun Kuusmelleghput nengllugutkullghiini qerngaaghhaamta, aklumaghngaamta, kayutkuteqaghlluta.
Aklumallemnnun iilqestegpenaamta angayuqamta apeghtuumaaqiinkut sangwaat alngunak pivakluki aflengakngwaaghluki.
Kina alngunak kayusiilluku.
Taananguuq Kuusmelleghput neqamikaqa pinighllak.
Pupigpalluq Mekelghiiq Nulightulghii
Ungipaghaatanga Tuliim
Eltughaghhaa taana pupigllak quunpeng kuumgaqelghii, g-g-g, g-g-g.
Taagkennguq eltughaghhaan kevgaqumakanga aghnangllaatesqelluni.
Nenglutuqaq.
Pimakanga eltughaan, Aghnangllaghyaghtuutinga.
Iquklighpigaghnun aghnangllaghyaamalghii nengyaa.
Taagken kaasimalghii.
Qineghlluni tuqlughimalghii, Qamaay!
Eltughaghhaghmanguq panigen pinillgha tugunakanga.
Nakaannguq.
Sakesqelluninguq pii.
Aagraliightenguluni?
Aantistenguluni? akisimakangat.
Taagken sivugsimalghii aghnalqwaaghhaq.
Atghaamalghii.
Kaalluni pimakanga eltughani, Sakesqellutennguq pizin?
Aagraliightenguluten?
Aantistenguluten?
Eltughaghhaan pilaataamakanga, Ilangitnunllu piighten aatak.
Ilangitnunllu taglaghlaataamalghii aghnalqwaaghhaq.
Taagken sivuliit saaqwlighhiitnun.
Kaalluni qineghllaataamalghii.
Pilaataamakangi, Eltughaghhaghma kevgaqaanga, panigpegnguq pinillgha tuguligu.
Pilaataamakangat, Sakesqelluni pii?
Tawatengwaaghwaaq sivulighhaam akuzillghatun akillaataghaat.
Taagken sivugllaataghtuq.
Atghaghlaataghtuq.
Kaasan eltughaghhaan aapsimakanga, Qayugham?
Nengyughhaan pimakanga, Imatuq aghnilleqaten.
Qenwat anaguleghtesleqaghpenga.
Taagken pimakanga eltughaghhaan, Whangallu anaguleghlleqamken.
Llaaghanwha aghnalqwaaghhaam qamagsimakanga nenglu.
Kingulighpigaghhaat nenglut takumakangi.
Legannguq qineghtuq, yugnguq esghaaghaa.
Yugwem pimakanga, Salegnun pizin?
Nulighha nuughqaghsimalghii.
Nuughqaghlluni pimakanga aghnalqwaaghhaq, Neqelegnun piziin?
Aghnalqwaaghhaam pimakanga, Nakaan, neqelegnun pinghitunga.
Eltughaghhaghma kevgaqaanga.
Panigennguq pinillgha tuguligu.
Atangan pimakanga, Tugunaqaa.
Atghaghllequq, maliglleqaaten.
Aghnaghaq qiyamalghii, ugwiineghmeng ighsaluni.
Naangan aangghusunghilkanga tawavek yaywaalimun, qayughllak pupigllagulghii.
Aghnaghaam maligsimakanga aghnalqwaaghhaq.
Taagken iteghluni aghnaghaq aagranun ayapghumayalghii.
Vuuvghek aghipaghllaguftuk.
Kangighaghhaghqun peghleghsimalghii, ighugni qantaghlukek atkugmineng.
Qiyamalghii, ugwikaghqani nagasaqminigu, kumegyalghiimi, g-g-g.
Aghnaghaq qavaamalghii.
Qavaghyan, eltughaghhani aghnalqwaaghhaam ghhutegnun ateghsimakanga.
Keligumakanga pupiga.
Taagken mekelghiiq piniighqwaamakanga.
Esghaqaaluni nukalpigaq, pinighhalek!
Taagken nenglumi naatgha tanughqumakanga.
Taagken nengluni tuukghumakanga.
Taagken nanit kumaghquumakangi.
Nenglu nighuwhalek.
Nunivagem tungangani nenglumi miinglutanga qelpeghsimakanga, awergha nusugraamakanga.
Sangwaa tamaghhaan, atkuk, ilepghaaq, qallevak, kapesegaq, agaghquusimakanga.
Taagken aywaan tunganga, meghem tungangan miinglutanga qelpeghsimakanga.
Tanemlleqa aklungi nusugraamakanga.
Eltughani taagken pilugugumakanga ukileghyagmeng.
Quyngiliighllagumalghii.
Sagneghllaget malghugneghet pugneghmeng imiimakangi.
Aleghqek mekestaaghhaak qayegkenkun tawaqapiget llimakangi.
Aghnaghaq teghsaamakanga aghnalqwaaghem, Aghnaghaq uyuq, angayuqaghten neqmeng taglaatiki.
Taakwavek qiivyalghiimi ugwikaghqaminun, esghaghyaqminigu nukalpigaq pinighhalek!
Aghnaghaq nenglaqaamalghii, Tehem, tehem.
Aghnalqwaaghem pimakanga, Sukalluten aqumi.
Aghnaghaq aqumluni aatkani mataghquumakangi.
Allaneng aatkaneng tuunumakanga aghnalqwaaghem.
Qallevagumalghii naayghaq ughukestalghiistun ayuqelghiimeng, ukileghyagem angtalanganeng.
Taagken kapesegaamalghii qaayngakun.
Taagken taglaamalghiik ugwikullghiik.
Sagneghpaget tuguluki taglaamalghiik.
Kaallutek mangteghamun, aghnaghaq tuqlughimalghii, Qamaay! Keneghmeng nuugutengnga.
Aghnaghaat anighqun kumaghlluku nuugusimakangat.
Esghaghyaqmegtekek nek pinighhalek! Qimagumalghiit.
Iitqaghtaasimalghiit, keneghteng unilluku.
Ungipaasimakegket angayuqagteng, Nek sama piniipigtuk!
Aghnaghaam pilaataghii, Sukallusi, keneghmeng tuunitengnga.
Keneghmeng aatghusimalghiit.
Iitghumalghiik ugwikullghiik.
Taagken mekelghiighem sakini pimakanga, Nunalguteten kelgughqi.
Tagilaghallinnguq.
Tagilaghasimalghiit.
Iteghaasata ungipamsugusimakangi pupigmineng qalmamineng.
Taagken sagneghpagem angeneghqek tawavek ellngitnun neghesimakek.
Taagken qiliighnameng tawaqapigmeng qaneghmiquumakangi.
Taakuk ilakek sagneghem sakiminun tuunumakek.
Taagken atghaamalghiik.
Aghnaghaat maligsimakegket.
Aghnalqwaaghhaam aghnaghaat ayapelghiit amiwaaghqun repamaaqegkangi, qayughllak angayuqiita ighlekegkaqegkangit.
Taawa nulightughtuq mekelghiiq.
Tefaay!
Iistumiim tugukii afsengaam neqangi qamaglluki, siiputaghtegpenaan uksuqun neghyaghqameng.
Seghleghyukaq elngaatall.
Iwernga nanevgaq afsengaq pikaq, Itagnaghtuq ellngallu kitum panikaa.
Tawaten pilleghmikun seghevutkaa, neqamiksaghqaaghtekaa allameng afsengaat neqmeng naangutefqiita piyaghqaaghtekaq.
Ugwingan piniqsaliitaghaqaa qayughllak ilani suumqesagutkangi, nangllegtaghtekanga.
Iistumii Megnunalghiimeng Liillghii
Aasam Ungipaghaa
Ungipaghaninguq imani, taakunnguq aghnaghaat tallimat.
Aghulaghquumalghiit, tutmaghwaaghyaamalghiit.
Llaaghanwha taagaveqaaghaq kaalluteng iiggelleghllak kaasimakangat aangepiglleghhii.
Ataasiq aghnaghaq tutmaghwaaghumalghii.
Tawaten tutmaghwaanqusiin kanaamalghii.
Tawavek qelpeghsaqminigu pekneghmeng imighllagluni.
Tagsighii ilani, Tagitek, whaa naalkutunga.
Taakut aghnaghaat tagimalghiit.
Ellnga Iistumii, ilanga Ketngigtumii, ataasiq Qugtuqaghtuurughmii, enkaam Aghveghtughmii, tallimaat Ullungagtuuru.
Taagken elngaatall nengighqiit aghnaghaat taakut kenimegteggun tawanlluki, siqlugwaq avangiitngwaaghluku.
Tawaten peghuvyiighluku unisimakangat.
Elngaatall quyapiglluteng aglaghtut aghnaghaat.
Aglaghluteng nemeggnun, ugwinga Iistumiim naken pii, entaqun ama pekneghyaqaq.
Iteghluninguq aghnaghhaq taana elngaatall sumeghtaghaghllak.
Ugwingan pimakanga, Iyataghtunga, siqlugwaghqu.
Taawa avelghaqiinaghaa.
Enta sukalluten iyataghtunga siqlugwaghqu, pilaataghaa ugwingan.
Alingughyugutnginaghmineng aanluni siqlugwani legan esghapagtuqiinaghluku unisimakanga.
Unilluku, ugwini pimakanga:
Aay, uqesqaghhaghma sangituunga!
Iistumiinkut, Ketngigtumiinkut,
Aghveghtughmiinkut, Ullungagtuurunkut,
Qugtuqaghmiinkut naangsimiit!
Legan ugwingan tawavek, qezini amqeghtaghlluku, siingyaqminigu legan aga nevaghmi ulleghtuq, qeteghaghtuq.
Imaninguq pii qiyamaghmi:
Maketengngaay, ngaay, ngaay, ngaay!
Maketengngaay, ngaay, ngaay, ngaay!
Taawanlengughnguq ugwatangani nanevgaghllak, afsengaq.
Taam pimakanga:
Maketigu, maketigu,
Qughrughaam avaqutaa,
Kuyapegrugaaghem eltughaa!
Makesimakanga.
Tawaten esghapaghngaaghmigu legan siinglaataghaa!
Legan qiyaaqelghii aghnaq:
Maketengngaay, ngaay, ngaay, ngaay!
Maketengngaay, ngaay, ngaay, ngaay!
Taagum pilaataghaa:
Maketigu, maketigu!
Qughrughaam avaqutaa,
Kuyapegrugaaghem eltughaa!
Makesimakanga.
Tuguluku aqumesimakanga.
Taawa piniqaaghtaa, aghyuuqanga taam nanevgam.
Taawa pinitun nulighqaa.
Tefaay, aliinghakun, amsanaakun!
Aa Gguutkaa!
Iyaakam Ungipaghaa
Qiitaq mekelghiighhaq gguusiqumalghii.
Naani, Willu, ungipaasimakanga, Gguutka aqnighllaguuq.
Willum ugwini Sata iteghyan pii, Qiitaq gguusiqeghllaguuq.
Tagi, Ggutlumun esghaghtesaghtuultegnegu, Satam Qiitaq pimakanga.
Aagraneng nateghmun ateghlutek Satam atkuni aataa.
Yugwet atkuteng nateghqun agaghtekayugukangit.
Qamaken suugwerngeneng Qiitaam naanga nuugluni Qiitaam nasaperaa tuunaa.
Qiitaam nasaperani aalluku, atakullghiik aglaghtuk Ggutlunkunun.
Guygunguftuq Ggutlunkut mangteghaat.
Kaasaghtughyalghiimek tepa neqnighllak naaghaa Qiitaam, oven-kun neqekrangllaghpagni.
Qiitaankut ellngit egllungilnguut.
Nanimeng gaaghusiqelghiit.
Oven-kun gaaqam tepanga nalluniitngwaalghii naaghyaqminigu neqnighllak.
Eslakliq amik qelpateftuq.
Qiitaankuk atakullghiik saayguraaghmun iteghyalghiimek nateghmeggneng allanguuq imani, suugwerngengiteftuq.
Ilukliq amik qelpeghsaqmegteggu aagrastun ayuqenghiteftuq.
Nengiita qaamnangat igaghtestun, yughaghtestun ayuqeftuq.
Taawa eglluk oven-elgek, maalghuk qayungllaasik qaayngani.
Egllum qulangani llivelghami taawa coffee-ngllaasiqlu qayuliisiqlu.
Llivelghalguftuq minglemi inglugtun.
Table-ek qergesem manungani.
Kangighami taawa sangwaak llivelghak, qayegkeni ukitullutek angighhutelgek aghmigusik.
Ggutlum upughatii.
Uteghvaghlusi.
Aqumi taaggun, keniimaagkenka aqumutak.
Satam pii, Gguusiqelghii taana esghaqiisqelluku tagiiqukung.
Aa-a, taaggun aqumi, aghmigusilgem llivelgham saaghwakun aqumesqaa Qiitaq, Ggutlum.
Whaa legan esghaghnaqaqa.
Qayaa utaqiitkelluku, Ggutlum pii
Sata.
Aghnam Sata qayughtestaa, neqekrangllameng tuunaallu.
Ggutlum takuluku Qiitaq pii, Agitaghten.
Qiitaq agitaghsan Ggutlum yuvghiighii ggutangi.
Natungwaa aqnilghii, aaptaa.
Qiitam kelgutaa.
Kii, suflungumalghii, pinighsaghnaqaqa, Ggutlum pii.
Siimiiyaq!
Kayusiisaghtughnga, Ggutlum tuqlughaa.
Aghnaghaghhaq qemtameng ukigtuq.
Taana kayutkaqa, Ggutlum pii Qiitaq.
Ggutlum gguutniighusini piiftutkelluki, Siimiiyaq pii, Tazingkuk igarutaaghek tagitikek.
Igarutaaghsugningiighhiilnguuk tagitaak.
Itegamineng Siimiiyaam sangwaak tukeghraghaak.
Ggutlum tugumiighaneng Qiitaam nagataa, tzzzz, tzzzz, tzzzz.
Ggutlum pii Qiitaq, Iflasaghluku whaken kaapusimeng, igarutaaghluku ilaaghnaqaqa.
Piniighlleqaa aqnighnanighllequq.
Siimiiyaam kayusighnaqaanga.
Agitaghten, Ggutlum pii Qiitaq.
Agitaghtuq Qiitaq.
Pilaataghaa Ggutlum, Qaanghen kagpestaapiguuq agitaghteghllagi.
Qiitaq quneghqumaghmi agitaghteghllagyan iflaasaghaa.
Maateqwaqun nagataa temngi, tzzzz aqnighhneghiitaa.
Ggutlum, Qiitaam ggutanga qepghaghluku taaqsamigu pii, Taawa taaqamken alla aqnighnaanghituq.
Taaqsan Qiitaq aghnam pii, Neqekrangllaghtiisqesughngaamken qaanghen umughqwaangalghii.
Ang, aglaquvek qaanghen piniightekan neghnaketen.
Paper sack-a tuunaa, imani tepkegtuq.
Qiitaankuk Satankuk aanaqngamek Satam igamsiqayugvikii Ggutlunkut.
Qiitaam aglaatkelluku naaghaqaanguq tugumiini, oven-kun gaaqat neqekrangllat.
Kaspigem Paqnamiqellgha
Iyaakankuk Tengutkalgenkuk Ungipaghaat
Kaspik iteghyaghaamalghii, qayughllanguq anuqeghllak aqlaghaghllak, uksuulghii.
Wata anuqliqanga umegneghughsimaghmi teghigniighuskanga eslami naghaaq.
Iteghyalghiimi pinighyuugtuq nighulghiillu puqlalnguq nengat.
Suupeliighpagni naaghumakanga.
Naanga quyngimeng suupeliighaqeftuq neqekrangllaamaghmi suupeliightuusighqameng.
Kaamgegken ufsugyaghtughqek!
Iitquvek agaghhnakegken, naangan pimakanga.
Kaspik ateghluni saayguraaghmun ufsugluni, iteghluni kaamgegni agaghsimakek.
Taagken takumakek anenganillu nayagganillu.
Anengaa atightughaqeftuq iganeng library-meng navghaqamineng.
Nayaaggaa negikraghaqeftuq taghnughhaghwaghmeng magazine-melngughmeng.
Apa qaghlungllaghaqeftuq table-legni.
Kaspigem takuluku pimakanga, Apaay ungipaghaannakefkut!
Taghnughhaat nagasugwaqegkangat apayeng ungipaghanghani.
Ungipamsugutaqegkangi taghnughhaaluni naghaalleghmeggneng.
Ungipamsugutaqegkangillu ayveghniilleghmeggneng, nanughniilleghmineng.
Piniqelleghpigaqaqegkangit ungipaghii mayeraaghpagetlu teghikusatlu akuzikayugwet.
Ungipaghaalleqamsi ighivgaqun mayeraaghpagmeng unganlengughmeng kelliini, apangita pimakangi.
Kaspik suupeliightuutkelluku sumeghtaghamalghii qelanghumaghmi apangita ungipaghaalleghqaaneng, sanaqelleqatuq mayeraaghpak!
Neneghmeng taaqluteng anglegutkullghiit egllum saaghwani aqumusimalghiit.
Kaspigem apayeng pimakanga, Ungipaghaa.
Legan iiwen sumeghtaghaatkengnginaghngaaghmigu apami ungipaghaghqaa, iiskek angqaperukguutuk.
Apangat piinliimalghii, Apeghvagilgamkun kelliin mayeraaghpaga apeghnaqaqa naayvam yungestaa.
Ilangani nalluniitaquq qayughllak meq qapragtaqegkanga.
Uksaaghmi naayvaq sikuyuwhaanghani qamagtengngwaaghluni sikungigalnguq.
Ilanga naten sikullghitkayuk.
Tamaakut sikullghilnguut aatghi negayulqat.
Yusengetaghhaam meq qapragtaqegkanga kumlatesnanighaqegkanga qayughllak naayvaq iingunaghmi sikunghani naayvam ilunga mamleghqwaagaqegkanga quulmun esghapagnanighaqelghii.
Enkaam aghtughyagutelleghminun kenlanga negayulqalgusnaqaqegkanga.
Apaay, saaqangam negayulqiighunneghani?
Kaspigem aapsimakanga.
Yusengetaghhaq qefliqeghllagaqelghii enkaam kumlatesnanighiiqelghii siku umughtesnanighaqegkanga meq qapragtaqluku.
Utaqiigaqelghii kanaghyaghqameng, kanaqata ilaknaluki sikum asingani mamlegllagmi.
Saaqanngam kanaqat? Kaspigem aaptaa.
Apangan pimakanga, Nallukaput, enkaam pinightuq salleghqameng liisimakluni kinkut kanaqata.
Natenngam pilleqesta, sayaghqaasta, apaay?
Salleghqameng liisimakluni pinightuq.
Kayutmeng aqfatqaghsaghqat.
Ilangita sayugnaqsaghqaat taana kanaqaq.
Kelengangwaaghluni esnevapagllafqaami kanaghnayukami ellngallu.
Samengam sayugusiqelleqesta, Kaspigem aaptaa.
Ivaghiluni sameng, uunghameng, taakelghiimeng unaghsimeng, talwa jacket-tet alii qillghuquulluki, sangwaat tafsit, sayugusighqaaluki tawavek kanaqamun.
Aqlaghami nusugwaghhnaqsaghqaalghiit kanaqat.
Isekinami yugwet mulupagigalnguut.
Kelengaghllagllequnga negayulqameng.
Wiin yusengetaamesunghitunga mamlegllagmi.
Kelliinngam mayeraaghpaga aapghu, Kaspigem pii.
Aa, apangan pimakanga, taana mayeraaghpak kelliinilnguq wata seghleghataghaaguq, yakughnaghataghtuq.
Umiilkaa kelliin qamagtengngwaaghluni, sikungan, iiwem, tungyuum, maaqellghem.
Ilangani wata ugumiyaguteghllagaqii yugwet wataqaaghaq naayvam yungestaaneng talwa.
Saaqangam? Kaspigem aapsimakanga.
Puughtaqii yugwet, apangan kiimsiimakanga, puughtisighqaghtughllagtuq.
Sangaawat puughtisii? Kaspigem aaplaataghaa, angleguteni nagasimaluki iiyngit nangllagraketun.
Alqimiisightesteghllagaqaa sigugneq.
Alqimiin tamaana puughtisiiqaqaa.
Qaaymineng esghaqaaluni anigu nallunalghii piizngatanga meghmun, tuullghiini ifkaannalghii.
Kayutmeng aqfaaquuteghngaaghmeng kaatestegpenaki aga uughsaghqaq ifkaatkaq.
Esnaghniifqaami pinightuq, Kaspik pimalghii.
Taawa ipa piiten, apangita pimakangi.
Taanangiinaanghituq puughtisii.
Mayeraaghpagem meq iiggwtesneghminigu esna uusqaghqwaagaqaa.
Qiighnilluni aatqaghlleghhiini uuggnaanghilnguut.
Enkaam esneveqestiightesnanighaqiit.
Wata taghnughhaat esnaghniightesnanighaqiit.
Apaay, ungipaghaten piniipigtut.
Kelengallequkut mayeraaghpagmengllu yusengetaamengllu, Kaspik pimalghii.
Ingaghsaghtughtegngam! apangita pimakangi eltughani.
Unaami igaghyaghyaghqaagusi.
Goodnight apa, Kaspigem pimakanga, sunanguq qavanguqenghillangi mayeraaghpaget.
Taagken ingaghsaghtuumalghii.
Meghnum sukalluni qavamalghii talwa unulqusiq qavanguqaghpenani.
Unaami ellmaaraghqwaamakanga, siqineghllugughsimakanga.
Qayuneghmeng taaqluni Kaspik aanluni ilakumtaaqullghiik igaghvigmun aglaamalghiik.
Igleghutkelluku aleghquutkumaan iganeghmeng taaqegkan salleghqaghtek.
Kaspik nagallaaghpenani unaaghsimalghii.
Siqinghem repall anigu nighwaagpagtaghqelluku qakma.
Nighwaagpagtallghet esghaneghminiki llangaqanguq piiqaat, Tagi aani, naghaaghyaghtaa.
Kaspigem kellaagek esghaneghminikek sumeghtaghaatkaqegkek sangamek nalleq sukangiiteghllagtakek aliineghllugllagmi imani.
Qenwatlu apeghtughistengita riisaaghnaqnimakangi.
Mekelghiighhaat amigmun piyuragkiighusimalghiit.
Aanluteng naliita Kaspigem ilakumtaagha pimalghii, Esnamun pilta, siku igleghlleghhii esghapagyaghtuulteggu.
Kaspiklu mekelghiighhaaklu maalghuk esnamun atghaamalghiit.
Agigsalghiimeng talwa kellii pinighnapigteftuq.
Sikuqwaaghhaat aghuliighwaaghluteng llangaqa suupeliighmi saltine cracker-et pugleghalghiit.
Mekelghiighhaam ataasim pimakangi ilani, Kaangqwaalta yeqay, sikut aghuliitngwaaghtut!
Kaspigem aallghegni aatqaghtaasayek sikumun, sumeghtaghaghpenani ellngallu qetgeghumalghii.
Kaangqwaasimalghiit, teghigniqusimalghiit.
Awavanlleghpigaannaqusimalghiit.
Kaangqwaateghngaaghmeng naliit kelutmun esghaghyalghiimi uughhaqeftii.
Araamakangi ilani, Haak, uughhiinkuut!
Qamaglluteng kelutmun qiivluteng araaghaataasimalghiit, Uughhiinkuu-ut! Uughhiinkuut!
Qaasqami yugwem angyameng qepghalghiim nagaqumakangi.
Kayutmeng piighaghlluni, dory-meng atghaalluteng aqfamakangit ivenrumeng.
Mekelghiighhaat awavaateghllagumakangi, llangaqa esghaqaaluteng qawaaggaat sikuqaaghmi.
Mulugpenateng kaalluki tugumakangit.
Qaalkaghpenateng taglaamalghiit.
Mekelghiighhaat ellmeggneng esghaqaqusimaghmeng, nalighhiinaat iqengaghtegpenateng, aghsughwaaluteng.
Llangaqanguq mekelghiighhaghni kelutmun muluughllalghiit.
Llangaqallu nunmaasquvegaghhaq igleghlleghhiit.
Kaspik tuufsangeghllagumalghii apanillu mayeraaghpagallu kelliin sumeghtaghaatkesaqminikek.
Quutmun kaateqaghsimalghiit.
Yugwet qaakumakangit quutmun.
Mekelghiighhaat uugteghngaaghmeng qaalkaghpenateng.
Mekelghiighhaat mayuumalghiit qaasqamun igaghvigmun taglaamalghiit.
Kaspigem aleghqek sumeghtaghaamalghiik, Samengtuq apeghtughistemta pinaqinkut?
Samengtuq igaghyalgutemta pinaqinkut?
Samengtuq angayuqamta pinaqinkut?
Kaspigem taananginaghhaq suumqegkaa, Apama samengtuq pinaqanga?
Qaasqam qaaynganun qaygeghsalghiimi pika esghaghaa yuuk, apani.
Sikiggaam Puughneqguutkanga Meteghllugruk
Ayumiim Ungipaghaa
Ungipaghani imani, taananguq sikiggaq meteghllugwem neghevziqaa.
Ataasimi aghneghmi, Meteghlluk tengaamalghii pagani asitmun ivaghimaghmi neghyaghqameng.
Sikigennguq ellngani elngaatall neghyugnalghiit.
Esghaasami yagtaghaamalghii.
Esghaamakanga sikik riigtemineng aanluni navek pangalelghii.
Nalughqaghsimalghii riigtengan manungakun.
Sikiggaq tagiluni iteghyugllagngaaghmi kiyaghsimalghii qayughllak Meteghlluk tawanlenguq.
Taagken Sikiggaam iteghnaluni puughsugumakanga.
Aapsimakanga, Meteghlluuy, aghulaaqsiin?
Sikiggaam aawallu Meteghlluk puughtaghsimakanga.
Aa-a, aghulapestaaqayuguunga, quyaaghaghteghrugumaghmi Meteghlluk aangghaghsimalghii, aghulanayaghtunga legan whaa.
Aa naqam! Sikiggaam pimakanga, Atuutaghllaken.
Aghula.
Taagken atuusimakanga iiggmineng saguyaqluni:
Qung qughlung qughlung, qung qughlung!
Qung qughlung qughlung, qung qughlung!
Qung qughlung quneghtepallaghqaaghluten,
qung qughlung!
Qung qughlung avleghtepallaghqaaghluten,
qung qughlung!
Meteghllugrugnguq aghulamalghii yaagpagtaghtaqluni sighlamalghii atuusatni.
Sikiggaam atuutmi quneghqennallgha kaasagu, Meteghlluk quunghaghsimalghii.
Quneghqelluni elngaatall aghulamalghii.
Sikiggaghnguq atughllak, whatennguq pimaghmi lliightuq, Itegan inglunga quulvani, qughlung.
Legannguq Meteghllugwem itegani quulvaghaghteghruneghminigu paagguqaghaq.
Sikiggaq sukanghhaghmitun iitqaghsimalghii taam aghulalghiim Meteghllugwem ighugkenka akulegkenkun.
Meteghllugwem akuqaghyaghaa yaghlegi paapgiinaa akuqamakanga, sakequmakanga.
Iwernga Sikiggaq iitqaghtuq sakeqelleghmeng papelighluni.
Meteghlluk unitqaghsimakanga paapgem sakeqellghaneng tugumiighluni.
Aglaasimakanga.
Riigtemi ilungani ngillegrugsimaghmi iilqumalghi paapgiinniluni.
Qiivumaghmi ataasiq avaqutaani pimakanga, Natungam sikiggaq paapgita?
Aatak veghhnaqsaghtuqaghhu paapgaqa Meteghllugmeng.
Qikmimnguq iiynganeng naveghlleqaqa.
Meteghllugwem nenganun sikigaghaq aglaghluni pimakanga, Naama papeni veghutesqelluku aaptesqaaten.
Naveghlleqaanguq qikmim iiynganeng.
Meteghllugwem pimakanga, Tuuneqaghhnaanghitaqa paapga.
Saamallu qikmim iiynganeng pituunga.
Aglaamalghii sikigaghaq naani ungipaasaghtumakanga Meteghllugwem kiimsitanganeng.
Kii, natungam sikik paapgita, ngillegtepiglluni sikigaghaam naanga pilataamalghii.
Enta aatak ungipanneqigsaghtughhu neghsam iiynganenguq naveghlleqaqa paapka.
Sikigaghaq aglanqigsimalghii Meteghllugwem nenganun.
Taawanginaq waakepanghillataghtuq naavghusaghqaaneng Sikiggaam.
Yaghlegillu whaa iyetuunga, Meteghllugwem pimakanga sikigaghaq.
Sikigaghaq aglanqiglluni naani ungipasimakanga Meteghllugwem kiimsillghaneng.
Sikigaghaam naangan pimakanga, Enta ungipasaghtughhu whaanguq naveghlleqaqa maatenllaam neqnighrakegtameng.
Ungipaannaken naghuyam iiynganeng tuunelleqaqa.
Sikiggaam avaqutaghhaa aglaghlaataamalghii Meteghllugmun ungipaannaluku naghuyam iiynganeng naveghhnaaghniluku paapgaq.
Meteghllukrugwem kiimsiimakanga, Naveghhnaanghitaa papeni naghuyam iiynganeng, yeqaytuq aa, yugwem iiynganeng.
Itupill tamanameng naveghtesnaayaghaqa!
Aglaghluni sikigaghaam naani ungipaasimakanga wetku yugwem iiynganeng naveghlleqniluku paapga.
Naangiighhaa iilqamiqngwaaghluni pimalghii, Kaay seghleghhalek, nakenngam yugwem iiynganeng pikengnaqsinga!
Sumeghyalightuq wata sumeghtaghaatkengngiinaq.
Emaay, sikigaghaam naani pimakanga, sanganmi ivaghinanighestung mekestaghhaghmeng uyghagmeng yugwem iiyngatun ayuqesugnilngughmeng, tawatenwha puughhnayanghisteggu Meteghlluk!
Sikiggaam avaqutaghhani tuunumakanga qaliqenghaaghhaghmeng aqeftaghaaghmeng, pimakangallu saghnayiisqelluku iyesugnitaaghmeng uyghagmeng.
Uteghnighyan aqeftaghaghhani esleqluku uyghagmeng, naangan kevgaqlaataamakanga Meteghllugmun.
Meteghlluk, Meteghlluk, ang taawa piyukegkaghpeneng yugwem iiynganeng tagitamken! kaatqaghutkelluku sikigaghaam pimakanga Meteghlluk.
Efqughqwaamakanga elngaatall Meteghlluk.
Meteghllugnguq pimalghii, Kgwugg, tamakenta esgha neghyugwaqelghiinga!
Akuqwaamaan aqeftaghaaghhaq sikigaghaghmun tuunumakanga naangan paapga.
Aga sikigaghaq neminun sukatngwaaghluni aglaghaghsimalghii.
Naani pimakanga, Emaay, taawa paapgen!
Naanga quyaapiglluni papeni aatqaghsimakanga aga paperegtinginaamaghmi.
Inga nemini Meteghllugrugwem qelpeghlluku qaliqenghaaq aqeftaghaghhaq nusugumakanga ataasiq uyghak iyesugnilnguq.
Taagken iiggmini ullghitaperegwaaghtesimakanga.
Neqnighyugwem angtalnganeng qaangha meghaaghtuqumalghii.
Aga qaneghmigaghtaanguq, imaninguq aqnighnaghhalek, kangruguteghllagumalghii C-R-U-U-U-N-C-H!
ayungkaghaq
Tamekestat yaagiigalnguut, uughhigalnguut ellngaatmeng, mesiighmeng ulimaaghet:
Aghnaghaq naangan pimakanga, Ayungkaghaq taana siipneq tuunigu aghnaghaghhaghmun.
qilagat tulimiitgun
Aagram ilungan paagnangi, qulighneghi:
Mekelghiighhaq naangan pimakanga, Iiggaghten qilagat tulimiitgun teghlegtekaqanka.
aneghlleghhiinguq (aneghlleghhii)
Maaten pilleghmitun alla piighaatalghii:
Sikiggaq neghellemta neqekragem kagimleghwaaghaneng neghluni riigteminun aglaghluni iteghluni aaneghmini tagiiqluni, tawaten aneghlleghhiinguq esghapagaat.
uumtam (uumtaq)
Nenglum ilungan nunamelnguut, sameng alngunak kanaghfikegkayugwet:
Aghnalqwaaghhaam pirughtani qawaagem qaatgi tukrugtat uumtam asinganun kanaghsimakangi.
tutmaghwaaghyaamalghiit (tutmaghwaaq)
Uksaaghmi nuna kumlareganghani nemeng uyavani afsengaam siqlugwaaneng ivaghilghiit nuna tutmaghaqluku.
Siqlugwat akuuraneghmegteki ketngigit nalighmeng putukghwit kanaghaqut:
Aghnaghaat atayeng tangiisqelluku pekneghtiisqelluku tutmaghwaaghyaamalghiit.
kenimegteggun (kenit)
Atkugwem, qalim, qiipaghaam asilighneghi nuqutuqat ggaatmeggneng qantaqelghiini:
Yuuk esnamun agigsalghiimi iqallugwaq tepqaghtaamakanga.
Yugwem ilangillu esnevaghluteng kenimegteggun saghnasimalghiit qantaghqiilnguut.
tutmaghwaanqusiin (tutmaghwaaq)
Tutmaghwaaghngaaghmi salghii, nalighmeng tutmaghwaaghutkelluku salghii:
Aghnaghaq tutmaghwaanqusiin aghulamalghii.
Ilangit asaniluku, apaghaataghniluku takumakangat.
pekneghmeng (pekneq)
Piitesighaam piiknangi cotton-nesugnilnguum akwii:
Aghnaghaq pekneghmeng naalkunneghmeng aghtughluni saqlaglluni tagimalghii.
ufsugyaghtaa (ufsuk)
Sangwaat aatkat, uliget anigungi, pagulangi, ifkaghhnaluki kaagtulghiini unaghsiighwaghmeng, alngunak sameng anagutaghqaghyugnameng:
Kaamgegken anigughllaguuk ufsugyaghtaa qakmavek, naangan ighneni pimakanga.
nighwaagpagtaghqelluku (nighwaagpagtaq)
Saam akisqaghneghan nighuguutaataghtestellghi:
Alineghllugmi meghutlulghun egtelleghni siqinghem akisqaghneghan nighwaagpagtaghqelluku esghaghaghput.
siqlugwaq
Neqelghutaq nunakun laagulluni, laalleq minglluluni qaaynga aghveghem aglaaneng takaghqughvikluni nevumeng saapegkaq umuluku iwerngaqun paaynga.
Isekinalghiit enkaam neqmun aghuniilnguut:
Siqlugwaq ukmangighaqluku imighaqaghput enkaam imaqegtaquq.
qaghlungllaghaqeftuq (qaghlu)
Tapghaghneng pateghtuqat aqnighniilnguut qamumun, teghiglugwem amiiraaneng ulimakat qamuusiiluki qikminun:
Yuuk nutaghameng qaghlungllaghaqeftuq qikmiminun.
iingunaghmi (iingunaan)
Qamagtengngwaaghluni, sangwaat ikuvikellghilnguut:
Nengiighhaq iingunaghmi aghveq iingunaan qaaknaqegkangat esghapagyaghtuumakangat.
sikungan (siku)
Siku taana, natum saam sikunga:
Naayvam sikungan iqeghtaa sungaghyugtaa ughukestaghyalghiimi.
iiwem (iikw)
Kelliin, naayvat meghit esnemeng awavaghllaneghmeggni llangaqa naangeghllagluteng:
Iiwem qalmesaq awavanlenguq aliightuuteghllagumaaq.
tungyuum (tungyuq)
Kelliin, naayvat meghit esnemun taglaghllaneghmeggni, uleveghllaneghmeggni:
Angyaq esnevanlenguq tungyuum kaasimaa.
maaqellghem (maaqem)
Kelliin meghan maaqellghan sastellgha nalighmeng maaqellghem ayuqetulnga:
Maaqellghem aghvightaatallghan siku nekegnegha allangughtaqaa.
alqimiisightesteghllagaqaa (alqimiin)
Uksumi naayghat, uusneghwaaghet, sigugneghet, qagurugwit paagken anuqanneghmini, umegneq suupem anigu nevaquq awatmun piiztaquq qagughrugneng.
Qaaymineng nallunalghii tuullghiini ayemluni ifkaaqayuk.
Naayghani alqimiin uglaghineghmini uqigtughhneghmini ellmineng ifkaqayuk, lengkekayuk: Paagken anuqa muluneghmini sigugneq alqimiisightesteghllagaqaa.
nunakiiquq (nunaki)
Teghigniqa, pinighyuugta:
Yuuk ellnginaghhaghmi aliineghlluglagmi kiiwem esnengani kumaqiluni, neghaqluni, nuluumaghmi aghnelqusiq nunakiiquq.
uveglluku
Tawaninginaq:
Mekelghiighhaam tukughani aqnighlluki mulumaan naangan clinic-mun aglaasimakanga.
Health aide-tem pimakanga, Uveglluku tagitqaghhnaqegpenaan.
atngaghutelek (atngaghutet)
Aghnat neghighluku taatgitnilnguut terellghet:
Aghnalqwaaq atngaghutelek, taqukek igaghtuqak esghaqaaluni aghnalqwaaghsugningitngwaaghtuq.
ighwaaghtuuten (ighwaaghtuuta)
Teghikusat anigumun, nunamun ingaghtaqluteng neveghtaqluteng mingughhullghiit:
Yugwem qikmini meghmeng uugsan pimakanga, Tamaani ighwaaghtuuten.
Qikmiq ighwaaghtuulluni nekevluni efsugusalghiimi yuuk isiqaghsimakanga.
waamtamken (waamta)
Puughti.
Amyughwaaghluki, ipangunghilngughmeng sameng pilghiini:
Aghnaghaam uyughani pimakanga, Kii, nanughllak inga.
Qiyayan pii, Waamtamken, nanuunghituq.
agghiyugneghllak (agghiyugneq)
Piyukellghiinaghmitun pinaqeghllak, sagiqeghllak:
Mekelghiiq uksumi maqaghqegpenani napinaqeghllak angayuqami maqaghqesqeghngaatni.
Atangan aghyughumakanga, Elpek agghiyugneghllak!
Esla nallukan qakun allangughtelleghqaa.
kasugumakanga (kasuk)
Qagim sakun alngunak tekisuwhaallgha isiqghuuteghllakayuk:
Mekelghiighem elqwaaghet sigugneghem asinganilnguut aqfaaghaghsaghluki kasugumakanga.
suflungumalghii (sufluq)
Ggutem aghullgha:
Ggutenka gguutniightem yuvghiighluki, ataasiq suflungumalghii.
aghqiitun (aghqiikw)
Uksumi sapeghhnaghqwaanghani anigukun piyulghiini piyullghet nalluniilnguut aghqiiwi nagataqegkeput:
Qakma manughamteggun naghughlleghhiit nalluniilnguut aghqiitun piyullghit.
piyaanneqegsaataqelghiit (piyaa) Yugwet uksumi piyugmeng
sikugnun ayveghmeng, maklagmeng, neghsameng unangniighnaluteng
meghmeng ivaghiyaataqelghiit: Sikuk kaasuwhaanghegkeni yugwet
piyaanneqegsaataqelghiit.
ataatavut (ataata)
Atam anglegutanga yuuk:
Ataatavut quunpeng napighllak enkaam unangaqelghii.
ilangqughqwaaqukut (ilangqughqu)
Ilangqumeng aqfallghiit meghqameng:
Mekelghiighhaat quunpeng qepghiisqaqegkangit enkaam ilangqughqwaaqukut esla naafteghngaan meghiisigalnguukut.
boiler-et (boiler)
Melghutat entaqun 10 gallon-et umelget, tugutalget takemriiwaaghet:
Boiler-et kagimleghmeng ilangqumeng imighaqaput.
ilughwaghniighunneghtughllagyalghiit (ilughaghniiq)
Ilughaqullghiit amyughwaaghullghiit, sugwaagusigalnguut:
Ilughaqullghiit ilughwaghniighunneghtughllagyalghiit maaten pipagnanightut.
qaasliit (qaaslit)
Umuqat akughtuqat qaasliiluteng ggaatkun atughqat:
Ukut qaasliit maqaghsugnighllaguut.
kakisighllak (kaki)
Kakisikun kakighllak:
Aghnam ugwini, avaqutani, angaghani aatkangllaghaqegkangi qiipaghaghmeng kakisignekun.
Enkaam quunpeng kakisighllak.
Yupigem Sanqutanganun Apeghtuusaqegkanun Liitaghaasighqat
Iyaakam Apeghtusii
Sangllaghyaghqat: Tugweq nalighmeng Uunghaq
Atughqat: Atullghilnguq igaasiq nalighmeng unaghsiighwaq igaq 1 1/2 x 2 inches kuyngemun ukmangiisiq nalighmeng paper clip-meng.
Naten tugweq ulimayaghqaawa:
Iimgulluku maalghugwegneng igaq amestaaghhaq igaasim iqugwakun eraser-em tungangakun.
Igaq nevesluku igaasikun scotch tape-meng ilefkaghaghhnayukan.
Kepnakesi igaq iimgutkaq saqugmun nuvukrugwa iipgesqelluku.
Wayaq kepluku 1 1/2 inches tagkaan.
Agughlluku 1/4 inch-nguluku uzifqaghtaghnayukan igaasimun nekegtekuni.
Agughtekaq wayaq nevesnakesi scotch tape-meng igaasimun igiilghakun iqugwakun 1 inch piizngaan.
Agughhnakesi wayaq piizngalghii nekreguluku.
Igaghqwaalek tuugghuuq, nekregaa alngunak samun atuuguq.
Akuzillghet Salleghmun Usputngalghiit
1. Tunagem qukaani.
Efqughutngalghiit, qaatkusimalghiit, qepghatuqat, qepghaatkiita, ilakwaaghita piniqepigtekangit.
Mekelghiiq taana qaatkutngatmineng tunagem qukaanituq angyalgan pimakangi yugwet.
2. Kaagkasaghta.
Efqughaghta elngaatall.
Aghnaghaghhaam apani kaapelqameng awaliimakanga.
Apangan pimakanga, Tamaaken neghyugumalunga kaagkasaghtaghpenga!
3. Kaviighhaq.
Puughtillek, peghqineq.
Aghnaghaghhaam uyughani mekelghiighhaq puughlluku dollar-nga sameng naveghsimakanga.
Naangita pimakanga mekelghiighhaq, Kaviighhaam taam puughllaataamaaten.
4. Meteghllugllak.
Puughhneqegtaq, nalluqaq.
Naangan mekelghiighhaq pimakanga, Elpek legan meteghllugllak, tuunlaataamaan dollar-en.
5. Iyek miluqutaqa.
Alngunak esghaqwaaghaghtalghiini iyet qapragsimiita.
Aghnaghaghhaam aangqaghhani naalkenneghmeng aghtughluku naani aapsaghaa kayusitesqelluni ivaqanga yaghlegi pimakanga, Amen iyegken miluqutaqikek, naalkelleqan.
Quyngik Maalghuk Sumeghneghtuqak
Qaygeghhaam Ungipaghaa
Iimnanguq.
Kiyaghsimaaq yuuk ighnelek mekestaaghhaghmeng, panileklu.
Taana nuyekliq ighnegha quunpeng quyngimi nayughiiqelghii.
Ilangani maaten esnaghtat Tannget naghughutkelluku taana quyngighllak mekelghiightuumaan tugumakangat.
Taagken igleghsimalghii.
Tawani uksaaghuftuq.
Qenwat uksuumalghii.
Naqam mekelghiiq ratamyaagluni ayuqelghii.
Naqam neghestaqegkangat, taawanginaq ilungani qaviigalnguq!
Maaten ilangani, eslami qavaghnaqsan quyngik maalghuk tagimalghiik.
Ilanga gginaa avegluni tagnelghii inglunga qatelghii.
Aallghan yugusii ukileghyak.
Taakuk apangan qamughtekeftaak.
Taakuk ingaghtaqelghiik akeleghraaqluku, llaaghanwha ghhuusigalkanga.
Tawaten kiyaghsimalghiit igleghsimalghiit.
Tawani kiyaghtaalleghmi mengteghaghmiingi ivaghiiqut.
Aghnaghaq nayaga ivaghimalghii, naaygham amatanganun piyalghiimi esghaamakangi tumeghllaget.
Ataasimeng unugyagu ingaghquusimalghiik.
Ingaghsata aallghan quyngim mekelghiighhaq pimakanga, Taakuniskuvek wata ikfiqellequten.
Whaa maalghugegneng meghnalikuyeng kaallequt nemeggnun!
Unaami aanegkuvek ingavek uyavaghpanun tumenun aglaghhaaten.
Kaaskuvek ukavek ayuqluten nekevghalghaaten.
Llaaghanwha qavaamalghiit.
Unaami unaanguluku taghtughluni mekelghiiq pilugugtuq.
Neghusimalghiit.
Taaqsata mekelghiighhaq aglaamalghii, kaasami neghumalghii.
Neneghmeng taaqluni aglaamalghii tazingavek tumenun uyavaghpanun.
Kaalluni ellngitnun ayuqluni nekevghamalghii.
Inga qaghluughinaluteng tagsiimayaqangat mekelghiighhaq.
Avelghaqinaamakangi legan ellngitnun ayuqluni nekevghamalghii.
Ilangita pimakangat, Sanguluku tuquli qaywaam!
Taagken tuqutiighnaluteng malighquumalghiit.
Sivukluni quyngiq uzivumalghii.
Qenwat taakuk quyngik mekelghiighhaam qavalgutkek uzivumalghiik maligullutek.
Pangalgumalghiik mekelghiighhaghmun.
Mululuni tazingavek mekelghiighhaghmun kaasaghtuumaghmi aallgha quyngii guughsimalghii.
Quyngim kaasatni mekelghiighhaq uughqaghsimalghii sivutmun ayuqluni aqumumalghii.
Pangalgusimakangat.
Tamaana yuuk malighqaghimayalghii.
Uyavaalluki quyngim aleni pimakanga, Umegneghsighhu!
Llaaghanwha umegneghsighyaqenni.
Umegneghughsimakanga qanigtuumaghmi, anuqetumaghmi.
Naqam kingungat umegneq sivungat aliineq.
Tamaana yuuk tuqulaghasimalghii.
Aallghan mekelghiighhaq pimakanga, Legan igataneghpeni tuqulluki neghluten peglluki igleghtaqi.
Llaaghanwha igataneghmini tuqulluki neqaghluni peglluki tamavek aghulaqaqelghii.
Mekelghiighhaq ima uksaaq tannget metngeghutkaat, igleghtengngiinaamaluku qenwat upenghaamalghii.
Ighnilaghaasimalghii quyngiq.
Quyngim pilaataamakanga mekelghiighhaq, Legan ighninghhat unitaqiki, malighqaataqnaaghtut.
Llaaghanwha unitaqegkangi.
Mululuteng ataasimeng qavaghluteng kaataqelghiit.
Igleghutkelluku quyngim pimakanga, Una saam naayghaqagu?
Mekelghiighhaam naayghaq esghapagyaqenni naayghaghteng asimikun uusneghwaalek.
Uusneghwaaghem awatanganilnguut mengteghii.
Mekelghiighhaam akisimakanga, Esgha taana naayghaq whangkuta naayghaghput!
Llaaghanwha aglaamalghiit.
Iiwenllu qemimeng tevnaqaquq, yugwem panini pimakanga, Ghhukaghaq kuuvyaghtughhu ughhaghllanga.
Aghnaghaq aanluni ghhukaghaq tuguluku kuuvumakanga.
Kuuvluku uteghmun qiivyalghiimi esghaamakek maalghuk quyngik tevelghiik uusneghwaaghmeng.
Tawani esghapagumakangi qenwat atangan qama pimakanga, Nalleghiisin, nikimqun sameng esghapaginaghtuten!
Iteghluni ungipaasimakangi.
Nulighqullghiik aanlutek esghaghyaqegteng quyngighteng, qenwat uglaghimalghii.
Qenwat qamagsimalghii.
Yugwa talughngalghii.
Wetku mululuni yugwa aliighumalghii.
Esghaghyamegteggu quyakluku qiyakluku.
Yuuk Qavatuqaq
Ayumiim Ungipaghaa Iyaakam Apellgha
Ungipaghaninguq imani, nemi tamani esnemeng unegken kelliineng neqengegkayugni uksughyuwhaaghmi sikuk mallegyuwhaanghegkeni.
Yugwet, nukalpigat aatghutaaqelghiit, ayveghaataqelghit pugleghakun.
Unangaqelghiit maklagtaqelghiit anglungakun.
Tamaa yuwhaq ellngallu piyaagaqelghii unugllaguluku nighugtestegpenaan.
Sikuvagnun kaanneghmini vuusleghet qungangitgun laagulluni uqiilluni aghnelqusiq qavaghaqelghii ivaghiniighpenani.
Taghtuneghmini aghneghem qukaallu naghughlluni, taglaghtuutaqelghiit piyaat.
Taglaghaqelghii maligulluni.
Yugwet ungipamsugunneghata, taana yuuk pimaqelghii, Ii, elngaatall-aa, esghataghtegpenanga naalkutaghtegpenanga, akuuraataghtegpenanga anglumeng pugleghmeng uteghnighlaataghtunga.
Ataasimeng yugwet naliita esghamakangat naten saaqutanga.
Esghapagyaqmegteggu, iiskughsaqmegteggu vuusleghet, sikuvaget qungangitnun aglaghluni qavaamaaqelghii.
Nuliighhanun aapghumakangat.
Unaami unaanguluku yuuk yataaghqellaatamalghii.
Unugwaghllagyan, nuliighhan kingunganeng tuumsimakanga.
Maligsimakanga uyaavanlluni esghaghnayukangatni liigiknayukangatni.
Llaaghanam sikuvagnun takukumtaaghminun kaalluni aghuliillghani tuvam, naagu talughtuq qungangitnun tamaavek.
Tawani esghapalqiinamakanga.
Tazingavek takukestamakanga iigkaghameng.
Elngaatall igkamsugluku piyalghiimi taawa sanqutangi, uyiighi, uunghii saaghwani naqam.
Qavaani uyiigha tuguluku taglaasimakanga.
Aghnaq nemun kaalluni ugwimi uyiigha iighluku iitghumalghii.
Llaaghan whanikumaan taglaghluni yuuk ungipaghyalghiimi, Ii, elngaatall angtiiyaghaqa, angtughsaghaqa sangwaa maklak, ima saaqkutuq.
Saavgumiighiitunga.
Taawa sanqutaaghhaanka ima aghulaqutii.
Taawa nuliighhan angeghluku sameng pinghitaa.
Ighivgaghmi taakwani nulqaaviightuq yuuk.
Nuliini kevgaqaa, Ingavek kugweghpenun kevgaqlaken.
Uyiighaghhaghmeggnenguq aqupilqennaqlitnga sanqutaaghiitngwaaghumanga.
Angeghluni nulighha aanluni tazingavek kugweghminun pimalghii.
Uteghnighluni uyiiq iiqani tuguluku itghulluku tuunumakanga.
Yugwem tuguluku yuvghiighaa, liigikaa ellmi uyiini.
Sameng pinghituq.
Unaami unugwaghllaglaataghtuq.
Maaten tawavek iighaghvigminun pigpenani, anglumeng ivaghiiq.
Anglu kaalluku, maklagem anglunga, esghapagaa.
Llaaghanwha uka mayughtuq maklak.
Iwerngaqun sugupagkek nuugyayek tawavek naghullegyaqminigu legan unakaa.
Kii, imani iknaquq elngaatall.
Aga pingakun taaggun nengtuq iwernga kiksagaa uyiighem kangii.
Tawaten maklagestun uyatutkaghmi sama nengtuq.
Maklaglleghhii, anglunga nuqutughtaa tawaten qaaksaghqaaghlluku.
Naghighyan sayugwaa, sayugwaa.
Sayugwaa, sayugwaa iiwenllu whaa aliighnaqaquq, samaken nuughqaghsalghiimi, aanqaghsalghiimi, yugwem neghqughrugwa.
Neghqughruk uughqaghlluni yuuk taana qevutqughtaamakanga gginaa esneguughlluku puufqelluku.
Neghqughrugwem nuqneghluku uyiigha pikaqegkanga, aga iteghtuq veghutuq anglumun.
Yuuk nekevluni uyiini, sanqutni imegluki taglaghtuq.
Esghaghluku nulighhan aaptaa, Kii saghllagsin, sangavek gginiighuteghllagsin?
Elngaatall angtiiyaghaqa.
yugwem kiimsiimakanga, Angtiiyaghaqa, sangwaa taaga, repall nengtem angtalnganeng nuqneghnaqem anglum esnengakun gginaqa kaagutaatam gginiighutngwaaghaanga.
Taawa aangghaqegkanga, sameng pingigalkanga.
Qafsinat aghneghet atughluki gginani piniighraagsan, yataghqelluni aghulaqlaataghtuq, piyaalaataghtuq.
Unanguutaqelghiit ayveghaataqelghiit piyaat.
Taawa qavanghituq ivaghilataghtuq anglumeng.
Llaaghanwha anglumeng naalkulluni taawa uqlighllataghtuq.
Uka mayughlaataghtuq, nuuglaataghaa sugupagem.
Iwerngaqun tawaten alla naghullgaa, nengtuq aga.
Tawaten pilataghtuq, imani iknaquq.
Ilumsuwhangunani, legan whaa neghqughruk sama qevutqughnaqlataghaa.
Iwernga yuwhaam nuqneghaa.
Taawa naghighyan uka sayuglaataghaa, amaa, amaa.
Nuugtesaqminigu maklagllak.
Legan panaghaghmineng tuqutaa angtaaghllak.
Qaakluku ellnginaghhaghmi maklagllak angtaaghllak repall nalluka sangutanga.
Unangigallghem pimalghii, Una teghiglugwem avaaqutaghllakenghitaagu, nallum angtalngan.
Taawa makliluni, qamiighluni taglaghtuq.
Elngatall quyakaat upughataat.
Taam kingunganeng taawa qavaghyaghtughnanightuq, unangyagutuq tamaakustun maligulluni.
Yugulghii ellngallu, pikengyaghqayalghii qaviigasaquni.
Tefaay! Tagtalkaa taawa.
Qayaghtughhaqlu Maalghuk Aghnaklu
Elqiilaam Ungipaghaa
Ungipaghaninguq imanii, aghnagnguq taakuk maalghuk uusneghem qaayngani unataamalukek uugken uka sangwaa qayaghtughhaq aliighumalghii.
Nallangighlukek tespikavek pimakek, Kinkuk paagkuuk, aghnak paagkuuk.
Avelghaqiinaamakangat.
Maamtawhanguq, Kinkuk paagkuuk, aghnak paagkuuk?
Aallghan akisimakanga, Angalqatanyaangankuk, Unayaangankuk.
Tagitek qaaknaqamtek, aglaannaqamtek negpetegnun.
Aavgughvigteggun taakwagun ukigumalghiik.
Aallgha ugwavek iitghumalghii qayaan, aallghan kingunganun.
Igleghsimalghiit.
Nalleghaghhalek qelanghumalghiik elngaatall.
Igleghsimalghiit.
Qenwat sivuyagmelnguq ugwa ghhuuteghllagyaqminigu.
Aa-ve-ve-ve-ve-ve-yaa-aa!
Salin kaasugniitaqestaa?
Yuwhaam akisimakanga, Uu-ku-ku-ku-kuuk, tekeghaghhaq tazina ivgaqumteggu kaallequkut.
Taawa igleghtut.
Nasiqluku ivgaghyaghqaq kingunganilnguq enraq, Aa-ve-ve-ve-ve-ve-yaa-aa!
Salin kaasugniitaqestaa?
Uu-ku-ku-ku-kuuk tekeghaghhaq tazina ivgaqumteggu kaallequkut.
Qenwannguq aghnak ghhuuyaghtungestaghtuk.
Aanqutimalghii sivuyagmelnguq ugwa,
Pina-aagh- ngaagh-maa-ngaa,
Piyuugh-aa-ngaa-aagh-maa-ngaa,
Yaa-a-yaa-a-yaa-ngaa,
Naagunguuq paam-na-ngaa, Quygguu
Piyuugh-ii-yaghii-yaa-ya-yii-yaa-ya-yii-yaa,
Mengaa-ghuu-nguuq-angay.
Uu-ku-ku-ku-kuuk tekeghaghhaq tazina ivgaqumteggu kaallequkut.
Kingunganilnguq maateqwaaqun aanqusimalghii,
Pina-aagh-ngaagh-maa-ngaa,
Piyuugh-aa-ngaa-aagh-maa-ngaa,
Yaa-a-yaa-a-yaa-ngaa,
Naagunguuq paam-na-ngaa, Quygguu
Piyuugh-ii-yaghii-yaa-ya-yii-yaa-ya-yii-yaa,
Mengaa-ghuu-nguuq-angay.
Nepiightughnguq legan, suqsughhalek uugna ugwatanganilnguq qayaani sivuyaganilnguq aga aanqaghsalghiimi tanpeghhakun ukitqaghulluni, aghqulluk.
Maateqwaaqun kingunganeng.
Taawa aghqullugulutek, iwerngaqun qulangighluku mighyaghyaqmegnegu, mighyaghyaqmegnegu, mighyaghyaqmegnegu, iwerngaqunnguq yuwhaq kaleftaat.
Aghnaghaghhaq Tagitugmi Iflangwaaghakaq
Algalik
Iimnanguq.
Aghnaghaghhaq iimna kiyaghsimalghii angayuqiilnguq iwernga apalek nengyulek.
Maaten ilangani nunalgutangita aghnaghaat kelgumakangat aghnaghaghhaq aghulaghqughnaqniluteng.
Llaaghanwha aghnaghaghhaq aapusimalghii nengyughhaghminun.
Aangghumakanga ellngallu maligutesqelluku aghulaghqunun.
Taagken aghulaqumalghiit aghnaghaghyaget.
Unataamaluki allaaghhiinaghmeng piitkameng tagitugughuteghllagumakangi.
Tagitugughteghllagyagu aghnaghaat atghaamalghiit.
Atghamun aghnaghaghhaq piyaqeseng aviituq.
Aghnaghaat alingluteng angayuqameggneng aghnaghaghhaq tuqlughaghaataghyaqeseng akinneghitii.
Ima aviituq.
Aghtughluku tuqlughaghaataneghmeng miiwen sivumeggni atghaamanayukan aghnaghaghhaat mengteghamun atghaamalghiit.
Kaalluteng aghnaghaat mengteghamun aghnaghaghhaam apangi aapsaqmegteki kaasimatanga, aviituq.
Aghnaghaghhaam ilani aviilngaghyamiki qiyaaghwaamaghmi ivaamayaqangi aviisimalghiit.
Yaghleginguq suna taakuk payek.
Aghnaghaghhaq payem saaghwani qiyakestaghngaaghmi qavaamalghii.
Qavaamaluku taghsaghram taghtughtaa.
Taghtughyalghiimi aghnaghnguq suna taana nunalgutkenghilkanga.
Aghnam aghnaghaghhaq aapsimakanga, Saaqsin tawani?
Aghnaghaghhaam akisimakanga, Aghulaghqughyaghluta tagitugughsagu ilanka ifliimaanka.
Entaqun unillunga atghaamaat.
Iflangwiiqlunga ilanka aghtughluki ivaneghmeng whani qavaamalghiinga.
Aghnam pilaataghaa, Tagi maligtinga qamavek iitgheltung!
Llaaghanwha iitghumalghiik.
Iteghyalghiimek imaninguq aghnam nenglunga qetngightuq, ugwatanga allaaghhiinaghmeng neqetuuq.
Aghnam aghnaghaghhaq neghesimakanga mangtagmeng quyngimeng.
Aghnam pimakanga aghnaghaghhaq, Wiin whani kiyaghten!
Unaaqutaqegkagu aanaqegkuma, whani utaqaaqinga.
Igataghaqegkuvek neghyukegkaghpeneng neghaqi utaqagpenanga.
Qavaghlutek unaami taghtuneghmegni aghnaq aanaqelghii.
Aghnelqusiq aviitaqelghii.
Wetku unugyaghtuumaan tagineghmini itghutaqelghii tungtumeng ilangani pilakameng mangtagmeng.
Aghnaghaghhaq apangan nunalgutangita ivaghyaghluku aghtughyamegteggu aviisan qenwat wesqaawisimakangat.
Tagtalmi kiyaghtaallghem aghnam aghnaghaghhaq aapsimakanga, Apagpenun aghyuqaghsigasiin?
Aghnaghaghhaam akisimakanga, Aghyuqeghngaaghmaqun naten aglaghlanga.
Naantat apanka nallukegkenka.
Aghnam pimakanga, Whaa qavaghyaghtughtunga.
Qavaquma angatumeng taghtughnaanghitunga.
Qemall aghyuqellequten, pellaghyugllequten.
Apagpek saama suumqenneghmeng elpek qavaq palaghhaq atuqaqaat.
Repall iiyngit iqaghtiighumaat.
Ighivganghagu qagughmigullutek qavaghnaqaquk.
Aghnaghaghhaam pimakanga, Wetkuqun elpek maliggnakevnga. Aghnam aangghumakanga.
Whaa apeghtughnaqamken.
Vuvallami egmightaataaskuyeng kayaalqennaayukangaten.
Aghnam saguyak tugulukek ilagaamalghii alignaghtaaghumalghii.
Aghnaghaghhaam esghapagumakanga.
Apeghiighyami aghnam aghnaghaghhaq aapsimakanga, Qayugham liitiziin?
Aghnaghaghhaam akisimakanga, A-a liitunga!
Aghnam pimakanga, Legan atghaghluten vuvallakufsi tawaten pilghaaten.
Taagken aanyalghiimek nutaan uksaaghaqeftaa.
Atghaamalghiik, atghaamalukek unugumakanga.
Kaasaghtughyamek aghnaghaghhaam mengteghaanun aghnam pimakanga, Uteghhnaqunga whanga.
Ellnginaghpek kaallghaaten.
Aghnaq aga uteghsan aghnaghaghhaam uteghmun qiivyaqenni, kaynga aga maaten tumangitgun pangalgaqeftuq.
Aghnaghaghhaq kaalluni amigem reghillghakun qineghsalghiimi qama apakek qagughmigullutek qavaataqeftuk.
Aghnaghaghhaam tenglugtuumaan amik qamayaaghmigyaqenni taghtughsimakek.
Qama pimalghiik, Kay, llangaqa eltughaghhamta menga!
Aaqun whanganguunga tagiinga!
Enmis sukallusi qelpeghutengnga!
Kaay eltughaghhaghput tagiiq!
Qelpeghusimakangat.
Iteghyalghiimi apangita iiyngit qavaghlaaghigallghem iqaghtiighluteng.
Eltughaghhaghteng neghesluku qavaamalghiit.
Unaami aapqughaaghyaghaat apagkenkallu aghnaghaatlu tagiluteng aghulaghqulgutangita naken pitanga.
Aghnaghaghhaq aksaqngwaaghumalghii.
Taagken aghnaghaghhaam apanga vuvallamalghii.
Sughukaq tagilaghaalluni neghunneghmeng taaqsami ungipaghaasimalghii.
Taagken alla neghuulluteng enraq egmightaataasimalghiit, alignaghtaaghusimalghiit.
Ilangita sungaat kagimlluki saguyamegteggun qaakluki saguyateng kallaganeghmegteki sungaat iighwighaqut.
Enraq ilangita tugutangi ayveghem mengqutun uulqaghtaghaqegkangit.
Aghnaghaghhaam nengyughhani pimakanga, Whangallutuq egmightaatalghiinga!
Nutemnguq apanga pimalghii, Sameng piiqa, sanaqaqa?
Aghnaghaghhaam nengyughhaa pimalghii, Ellngallutughnguq egmightaatalghii.
Leganmi saaqa, pimalghii apanga.
Nutemnguq ilangi sughukam aghnalqwaaghet pimalghiit, Yakuqluten!
Aghnaghaqruwhaq agghiyugnepiwaa!
Kimaawistinaquq ilangitneng alignaghtaaghnaqelghiineng.
Aghnaghaghhaq ketfaghluni saguyak tugulukek ilagaamalghii.
Ilagaamaluku ukanguq suksugllak aliighumalghii.
Iiwen piiqut amigkun ugwa qagit kasugumalghiit ilutmun nateghmun.
Aghnaghaghhaam saguyagni kallagaghyaqenni qagit iigwyalghiimeng, kii nateghmi tepaq allaaghhiinaq iigusimakanga.
Aghnaghaghhaq nekevluni sagneghegneng tugulluni tamaaken tepameng imighlukek sagneghegni sughukaq tunquumakanga.
Qamagsamigu tunquneghmeng enraq siklameng tungsiimalghii.
Tuunyatni ugwatanganun aglaghluni mingla siklaghyaqenni kii allaaghhiinaq tangiqaq peksigaghsimakanga.
Itagnatun sagneghek tugulukek imighaqlukek tamaaken tangiqameng.
Sughukaq uyegsimakanga.
Qamagsamigu mumeq tuguluku aghnaghaghhaam mingla kenuqaghyaqenni meq meghraakegtepiglleghhii maaqumalghii minglenganeng.
Meghutmeng tugulluni meghsilaamakanga tamaghhaan sughukaq.
Taagken kenlanga aghnaghaghhaq ugpeqsaliitaat.
Vuvallaneghmeggni aqfaaqegkangat nunalgutangita.
Qamagtuq.
Qilughwaaghneng Wayaallghiik
Ayumiim Ungipaghaa Puughhutem Apellgha
Ungipaghaq, Anipaghllak nalugumakestaamaluku qilughwaaghllagni naken Meteghlluk tagimalghii.
Kaalluni Meteghllugwem aapsimakanga,
Anipaay, saaqsin tawani?
Awiiten nekenghitaten, whanga nekanka.
Anipam pimakanga,
Whanga nekanka.
Iqlengiquten nekenghitaten.
Whanga nekanka, awiiten iqiiten taagken.
Taagken pimakanga Meteghllugwem,
Entami tuqluqaghqi qilughwaaghet taakut, aangqangaten taawa nekelleqaaten.
Anipa qalghighyaghtuq, naagu sameng piighhneghitut.
Meteghllugwem pimakanga,
Whangaqun nagataghtinga tuqluqaghlangi.
Qalghighyalghiimi Meteghllukruk,
Qghwaaghwq, qghwaaghwq, qghwaaghwq!
Ii, akiingqwaghtaghii.
Qayugham aangqangatnga esghaghhu, awiiten nekenghitaten.
Anipa tengeghrugumalghii ima.
Uqitaqestaghngaan aga tengesluku, Meteghllukruk nalugumalghii taaggun.
Mekelghiighhaq Metngeghutkaq Aghsigallghaanun
Ayumiim Ungipaghaa Ungazimeng
Yuuk kiyaghsimalghii nuliilek avaqutalgumalghii maalghugegneng.
Ataasiq paniga, ataasiq ighnegha, tamaghhaagmek mekestaastaghhiinaak.
Yuuk taana unangyupiglleghhii, unangaqelghii neghsameng, maklagmeng, ayveghmeng.
Nulighhan neghsat unangkii aftaaqegkangi mengteghamini.
Enkaam quunpeng nutaghameng neqmeng neqekumaaqelghiit.
Ilangani naghaaghumalukek taghnughhaak mengtegham uughqani esghaamakangat angyaq igleghlleghhii meghmi ataasimeng yukelghii.
Legreliqutkumakangat taghnughhaak kinangutanga tagilghii.
Aghnaghaghhaq nuyekliimalghii uyughaghmineng, tamaaken naaminun aapghumakanga sivukluku,
Upagughnaqaghput angyaq uukna nallukegkaghput.
Aangghumakangi naangita.
Aqfaasnaq taghnughhaak esnamun pimalghiik.
Yuuk kaasimalghii esnamun taawanginaq uugtegpenani quutmun.
Nayagan uyughani tugumakanga talliikun.
Yugwem aghnaghaq aapsimakanga angyameng,
Uyughaan tagivaghnayanghisigu tugumiiqesqelluku?
Aghnaghaam pimakanga,
Entaqun qiyallequq.
Yugwem pimakanga,
Qiyakan tuunelleqaqa.
Aghnaghaam tuunaa uyughaghhani iigganun yugwem.
Yugwem qaakluku angyaminun taghnughhaq kesimalghii kilgaanun meghmun.
Igleghsimalghiit siqinghem tevighviganun.
Aghnaghaghhaq qiyamaghmi naaminun aglaamalghii.
Ungipaasimakanga samun yugmun tugumaniluku uyughaghhani.
Naangat qiyamalghii ighneghminun saama alingumalghii ugwimineng.
Tagimalghii ugwinga mughutaneng tusigalluni, uglaapiglluku unangumalghii neghsameng.
Iteghluni aapsimakangi,
Naagu ighneqa?
Nulighhan akisimakanga,
Yugwem tagikam angyakun tugumaa ighneghput, enkaam aghulaqusimaa.
Alangghunaghhalek whangkuta!
Ellngan aghulaqusimaa whangkuta ighneghput aghsigallghan tunganganun.
Yugwem kaatusimakanga mekelghiighhaq nallunallghanun esnam.
Mamlepigsimalghii.
Yugwem unisimakanga aghulaqumalghii mekelghiighhaq avangunaan neqngunaan.
Mekelghiighhaq alngunagan igleghsimalghii mamlegmi.
Qulangani qalghiimaghmeng tengaamalghiit turiiget.
Mekelghiighhaq qiyamalghii qalghillghitneng nagaquulluni alingyugumalghii ellnginaghhaghmi mamlegmi.
Neqangisimalghii igataghluni alini nguugraghluku lliighumakanga.
Meghnughllagyami asivaqun qavaamalghii temngi tamaani.
Taghtughyami igleghllaataamalghii.
Igleghsimaluku tafsinga ilemumalghii.
Tafsinga qughaghllagumalghii qinuyugsimakanga mekelghiighhaam.
Mekelghiighhaam nallukumakanga naten naallghutelleghqaa enkaam esghaamalghii sivutmun.
Esghaamakanga sivumini mekelengestaghhaq nighuwhaq akamkegtalghii ighaleqetaaghsugnitalghii.
Enkaam aglaamalghii tazingavek nighuwhaghmun.
Igleghsalghiimi wata sivutmun nighuugsimanginaamakanga.
Mekelghiighhaam esghaamakanga turiiggaq.
Turiiggaam pimakanga mekelghiighhaq,
Tugugu whanga amiiraqa.
Enkaam turiigem qesugumakanga yaqumineng taakelghii siluk.
Tuunumakanga mekelghiighhaghmun pimaan,
Qavaghnaqneghpeni, qavaghaqi qagit kelukaghiitni.
Unaanguluku taghtughaqegkuvek esghaghaqegkufki naayghat aglaghaqi tazingavek.
Qaygeqlitkuvek naayghaneng esghaghlleqaten asingitni mengteghat.
Ukiggaaten enkaam kaasaghtungestaghluki aghuliighhaaten.
Mekelghiighhaq igleghsimalghii tugumiiqluku turiigem silugwa.
Aghneq qamagsan qavaamalghii saaghwitni qagit turiigem pillghatun.
Unaanguluku taghtughyami igleghllaataamalghii.
Igleghteghngaaghmi esghaamakangi naayghat.
Takumakangi kaalluki mayiimalghii quulmun.
Qaygeghlluni llaaghanam esghaamakangi mengteghalghun naaygham awatangani.
Ukigumalghii kaasaghtungestaghluni mengteghanun aghuliighumalghii.
Mekelghiighhaq iknaqughighllagumalghii.
Turiigem iknaqughisimakanga.
Nemi tawani mekelghiighhaq pinitun neghesimakangat.
Nem yugwi qerngughsimalghiit mekelghiighhaq nanghiighnaluku.
Aglaamalghiit pennanun.
Asingakun pennam llilaghtuumakangat uglapiglleghhii savik.
Pimakangat mekelghiighhaq nalugutesqelluki awatghulluki saviget.
Mekelghiighhaq sivuliiluni nalugusimalghii qamaglluki saviget qayetghusimakangi.
Ilangillu nalugusimalghiit, savigteggun tuusimalghiit, uglallgha tuqumalghii.
Aglaamalghii mekelghiighhaq mengteghamun.
Taagken ungipaasimakangi mengteghaghmiingit, ilangi yugwita qetgeghaghluteng savigkun tuqumaniluki.
Upuumalghiit iknaqelghiimeng mekelghiighmeng.
Kayagsimakangat aghulaqesqelluku.
Ilangani aghneghem aghulaqumalghii.
Mayughluni nayyghamun esghaamakanga neni.
Uteghniimalghii mekelghiighhaq iknaqughighllagluni.
Aqupilqillghem Akileghtusaa
Puughhutem Ungipaghaa
Ungipaghani imani, yuwhaghnguq taana unangupiglluku esnighqwataamalghii.
Sigugnighllagluni uusqapiglluku esnaq ayuqeftuq.
Tawaten yuuk igleghsimaluku nakennguq qikmighhaq mulaaqwaaquq.
Mululuni qalghilqwaaghaghaqelghii llangaqa aqnighqwaaluni.
Taawa tawatestaghhinaq naqam yuwhaam naantulnga esghaghpenaan.
Tawaten igleghteghngaaghmi qenwat esghaghaa sigugneghem esnengakun pakinkaallghii.
Sivuliit itegaghhiini aliiqalghiit nuqneghnaqmikun taaggun ima aga estaghaghtuq.
Sama tekilluni qalghighllagtuq.
Sama mulaqumaluku tawavek pakinkaghviganun uplegluku utaaqaa.
Yataaghqengngwaaghluni whaa nalugutaghesnaan akuqaamakanga, qaakaa.
Qikmighhaq qaaksatni quyam ighwaaghtuusimalghii.
Taagken yugwem ighukek qikmighhaam paaghumakek inglugtun.
Paaghlukek taagken aga sivungani pangalegtuq.
Maliggneghisatni uteghlluni paaghlaataghaa, naqam aga pangalgaqluni.
Tawatestaghhiinaq qikmighhaq aneghtuq.
Qenwat elpegyugluni yuwhaam malighqaghaa qikmighhaam unilluku ayuqegkanga.
Qikmighhaam uteghfikluku paaghaqluku pangalgaqelghii.
Qenwat yuwhaq sukaaghtaa.
Aawallu maateqwaaqun yuwhaam unisagutaa qikmighhaq.
Qikmighhaam kaalluku quyaalaataghtuq ighwaaghtuullaataghtuq.
Taawa yuwhaq sukaghimalghii maateghhaq qikmighhaam akileghtumakanga sukaghimeng.
Tefaay aliinghakun!
Kevgaasluk Neghnavregaq
Viri V.
Kiyaghsimalghii ataasiq yuuk ellnginaqeltaghhaq.
Nunami tungangani avangilnguq nunalgutangilnguq.
Unangniilqegkanga taawanginaq sikiggiinaghmeng.
Talwallu sikigmeng neqekelghii.
Naqam quunpeng piyaanaghaaqelghii.
Gaaghniineghmeng taaqneghmini neghluni, taaqneghmini ingliighluni qavaghaqelghii.
Unaami piyaagaqelghii.
Unangluni uteghnineghmini unakegkani sikiget aftaaqluki.
Aymaakengi gaaghaqegkangi.
Amiirii kinengllaghaqegkangi ingleghqaaluki naliini tanpeghqaaluki.
Ilangani maaten unaanguluku taghtughyami sumeghtaghaamalghii sivukluni esnighqwaghnaluni.
Taagken aanluni esnam tunganganun aghulaqumalghii.
Esnamun kaalluni igleghsimaluni esghaamakanga esnami unguvalghii tepenghhaq neghnavregaghhaq.
Taana neghnavregaghhaq unguvaan tuguluku mengteghaminun aglaasimakanga.
Taglaghluni kangighaani mengtegham petugtaaq amiq uyaataa kepluku ukigsimakanga.
Ukiglluku itemsimakanga.
Itemlluku neghnavregaghhaq unguvaan qepusimakanga.
Qepulluku almesiitun petugumakanga kangighakun.
Piyaavigmi unanglaataamalghii sikigmeng.
Sikigtani akmiighluku uteghniimalghii mengteghaminun.
Kaalluni unakegkani sikik llimakanga egllum saaghwakun.
Lliluku akitkun aqumumalghii.
Aqumluni neghnavregaq pimakanga,
Enta saaqsin, pistemni unangkaqa aftagu!
Unangkaa sikik umyugwamineng qayuutamun uuglluni ellmineng amiiriighumalghii.
Amiiriineghmeng taaqluni ellmineng llaaget uglafqusimalghiit, ighneghiighumalghiillu.
Uglafquneghmeng taaqsan yuuk pilaataamalghii,
Saaqsin pistemni gaaghutinga!
Yugwem esghapagyaqminigu sikigem neqangi ugkellikii qulmesiitmun kanaghquusimalghiit ellmeggneng.
Egllum qulangakun qulmesiin ellmineng agaghsimalghii.
Llaaghanwha yuuk ugket ugusata neghumalghii.
Neneghmeng taaqluni pilaataamalghii,
Saaqsin pistemni ingliighutinga!
Ingaghhnaqunga!
Yuuk aanumalghii eslamun, mulugpenani iitghumalghii.
Iteghyalghiimi ungavik ellmineng apeghiighsaamalghii.
Iteghluni qavaamalghii.
Unaami taghtughyami piyaalaataamalghii.
Iiwennguq qemimeng tevaquq meteghlluk esghaamakanga.
Esghaghluku yugwem pimakanga,
Uuk aqelqaq!
Natmun igleghtaqsin?
Meteghllugwem pimakanga,
Temngi maani igleghtaqunga.
Yugwem pilaataamakanga,
Uuk weni whanga aqelqaqlaken, atghaaltung, neghyaghtuultung!
Taagken yugwem aqelqani meteghlluk mengteghaminun itghusimakanga.
Iteghlutek yugwem upughasimakanga aqelqani meteghlluk.
Meteghlluk utaqiimalghii aqumluni sikigem amiiraakun.
Yuuk pimalghii,
Saaqsin pistemni, aqelqaq gaaghutigu.
Llaaghanwha sikigem neqangi ellmeggneng ketfaghluteng ugkelliiqelghiit.
Ugkelliluteng ellmeggneng qulmesiitmun iteghluteng agaghsimalghiit egllum qulangakun.
Meteghlluk aqumluni qiivaqwaaqelghii uzimun.
Mengtegham ilungani aghtughaqelghii esghanneghmeng.
Kitum yuuk apeghiighsaataqagu.
Neneghmeng taaqlutek iitghumalghiik ungavigmun.
Qavaghlutek unaami taghtughlutek, neghlutek aghulaqumalghiik.
Yugwem meteghlluk pimakanga,
Whanga piyaanaqunga, elpek navek pinaqsin?
Meteghllugwem akisimakanga,
Whanga akingan tunganganun ivaghiiqunga nemeng.
Taagken pellghutusimalghiik.
Yuuk aygumun aghulaqumalghii.
Meteghlluk akingan tunganganun aghulaqumalghii.
Meteghlluk pengughqameng talughlluni, yuuk iighulluku esghapagumakanga, talughhneghsiimakanga.
Talughsan qemimeng meteghlluk yataaghqumalghii yugwem mengteghaanun.
Kaalluni mengteghamun iteghluni aqumumalghii.
Yugtun ellngallu pimalghii,
Enta pistemni gaaghutinga!
Neghnavregam avelghaqiinaamakanga iwernga wataqun.
Qenwat aghtughluni meteghlluk qefliqumalghii.
Uzimun mengteghaq ivaghivikumakanga.
Sunanguq taana esghaqanga kangighami petugluni amiq iimwaqaq.
Meteghllugwem ketfaghluku itemsimakanga.
Saagsaqminigu esghaamakanga neghnavregaghhaq unguvalghii.
Meteghlluk sumeghtaghaamalghii,
Unangwaaqsengalghii yugwem kayutanga.
Meteghllugwem neghnavregaq qesugraghluku amimun iimgusimakanga.
Nengakun petugluku aanluni aghulaqumalghii.
Yuuk unangluni uteghniimalghii.
Kaalluni unangkani egllum saaghwakun lliluku pimalghii,
Saaqsin pistemni, gaaghutinga!
Avelghaqiinaamakanga.
Alla pilaataghaa.
Aghtuumakanga.
Mataawisamigu amiq ketfaghluku saagsaqminigu iimgutkani esghaamakanga qesugraghluni.
Taagken almesiliillaataamakanga kiyaghnegha.
Ellmineng apeghiighsaghluni lliighlaataamalghii.
Aliinghakun amsanaakun.
Tefaay!
Tungyuuk, Iiwek, Maaqellghek Sivuqami
Akulkim Apellgha
Maaqneghughhneghani tungyughaqaa.
Quunpeng tanqiq naqenqaghqenghani tungyupagllagaqaa.
Tawanillu maaqellghek iknaqepigtaquk.
Asivaghataghaam nalighmeng quungvaam tungyupagtestaqaa.
Kiyang six hours-mi maaqellghek aghvightaqaak.
Ikevreghaaghhneghani iiwaqaa.
Tepaghhnaghtuq esnighqwalghiini iiwmun ayuqluku.
Tepaq iighhwtaqaa tungyunghani.
Iiwmi iqanengenaaghhnaghtaqaa qalmesaghtullghani esnemi.
Kayunnaghaquq iqanengenaaghmeng nayiitni taangani qalmesani.
Aywaayagem iipagtestaqaa.
Iipaghllanghani ellmaaralqinaanaqaquq.
Sulpik
Tuugghim Apellgha
Mekelghiighhaghnguq taana Sulpik, aangeghllanghilnguq, qugwintarkaggaq, anglinasuwhaq elngaatall.
Iggaarkitaaghaqelghii ilangani piyuneghmini.
Elngaatall iiskek nangllagrakguutaqelghiik ilangani.
Nasaperaghpakaghlluni ayuqelghii Army cap-meng.
Atukek jacket-eghllagek, nagtuqaghpalgek, alikek taakelghiik ellngani.
Atuqaqelghiillu qulligllagegneng segesqukek ilaaghllakagneng, kameraaghllagegnengllu singii singighpenateng.
Elngaatall legraaqelghii tamaghhaaneng sameng esghaqamineng.
Amyughwaatuqaq amyughwaaghusiqaqegkanga uglalghii sangwaa esghaqani ilakumtaaghminun.
Quunpeng teghigniqngulghii nenglaghaqelghii.
Nenglaqaqegkangi sangwaat alngunak sumeghtaghaatkegkani.
Suumqigalkanga talwa eslam allangughhrakegtulnga nemeng uyavanun piyutaaneghmini.
Amyughwaaghngaaghmi pinitun pingwaaqelghii.
Ilakumtaaghan piyukaqegkangat ilanguluku qayughllak umyugwaqegtaq.
Salleghqameng suumqaallataneghmini nulqaviighsimaaqelghii, aghuliilkiqnanimaaqelghii.
Kiyang nenglaghnaghluku sangwaa esghamaaqegkanga.
Enkaam quunpeng sameng ilaminun nenglaghtilleghqameng umyugwamikun sumeghtaghaamaaqelghii.
Kaagkaq qelluugta.
Kaagkat qelluugtaataneghmeggni qesugyugwem.
Atulghiit qesugnapigtut aghulateghllaget repall kaagkaqa qelluugtaa.
Qenwat aghulaanga, aghnaghaam ilakumtaani ungipaasimakangi.
SANGULLUUK QEMIMI
Sivuqaghhmiitlu, Sivungaghmiitlu Apeghtughistengita Ulimaaghat
Sulpik taana qemimun mayuqusiighngaaghmi sameng allakaayagmeng esghaasigalnguq.
Alla maaten mayughluni, agiglluni, yugsughayalghiimi sangwaa allakumakanga esghiigalkenni tespamanlluku, elngaatall iiskek nangllagrakguusimalghiik.
Mekelghiighhaam sangwaa taana esghaghluku elngaatall egtugpagsimalghii.
Tawatennguq egtugpagutkelluku araamalghii,
Ka-a-ay!
Esghaghyaqminigunguq melqulegllak, angqaperukegtaq, ukallunguq takukestaghaqeftaa.
Kaay, sanaqsingangam? pimalghii Sulpik.
Esghanqegsitkesaqminigunguq iyeghllagkek, gguteghrugllagillu.
Agitaghqeghllagluni ellngaghllugwinaanun ayuqeftuq.
Nanuum melqwatun melqulegllak, ayveghem tugutangatun tulughyagllagkek, iyeghrugllagkek legan kilgaani miluqutaqegkek.
Nunmaasqughhaq uka takukestaghaa.
Alingruughllagluni mekelghiighhaq qimagnaluni sumeghtaghaamalghii, enraq piyalghiimi alingruupagllagem ighukek kayaalisqwaaghaamalghiik.
Iitegnguq talligni aghulasimaagkenka piyaghtuq,
Huy! Huy!
Alikaghhneghitaanguq.
Taagken slingshot-egni suumqaasimakek.
Nusuglukek uyghalighlukek qiinghulluku guunnaqsaghaa, guutepagningiteftuq, tallikek ungelegteghllagem.
Enraghnguq sling-engan rubber-kek aghyum kepkaqumalghiik.
A-ay!, piiq Sulpik.
Tawateteghngaagkenka inglunginaaghngaan qiinghulluku guusaghaa, manungiighhaakun uyghaga tekituq.
Sumeghtaghaghtuq salleghqameng.
Sameng miluqaghllakun!
Tamaavek esghaqwaaghaghsalghiimi uyghagnguq whaa saaghwani, akuqaghaa tawavek milughnaluku.
Uqliilluku, nekefqaghsimaghmi miluutkelluku araamalghii, Aa-aa!
Araallghiit nagasaqminiki llangaqanguq igaghvigmi ilakumtaaghi,
Aqnighnnaqaghpekuut alla milughpenaamtaa!
Piyalghiimi mekelghiighhaat taakut pingayut igaghyalgutngi amiiraghllagem asinganeng aga qimaguusimalghiit.
Sulpigem malighqaghluki kaasamiki qeleqetaaghtaamakangi.
Mekelghiighhaat alingumalghiit qayughllak iknaqelghii ellngitneng, wata suwaguluni.
Akequughtaat saliqughnaqniluku, saviteng, uunghateng, qamiyeteng tuunaqniluki sangwaa ipa akequsaqeqaghllitgu.
Wetku akequughtengngwaaghyatni qeleqetaneghmeng taaqii.
Taagken aglamalghiit.
Kaalluteng akequsateng tagiquusimakangit Sulpigmun.
Aanutkelluku Sulpigenkuneng ataasiq mekelghiighhaq pimalghii,
Allamengllu amyughwaaghnaanghitaghput.
Qakimallu suflugwalwaaqli!
Iya inglupigaq
Angyaghnami nalighmeng sameng egtugnami ugmestaaghhaluku qavalghiini.
Yugwet piiqut,
Tengghunaaguq, iya inglupigaq unugmi qavaghnaqut.
SULPIGEM PILAATAQULLGHA
Wamiyaam Apellgha
Sulpiik!
Sul-PIIK!
Sulpigem naangan tuqlumakanga,
Sulpik, tagiighten, tagiragkiiqaa!
Sulpignguq igleghutkelluku Honda-megteggun pimalghii,
Seghleghhalek entaqun whaa aghyuughnaqaatnga.
Legan naangan ineghqughwaaghwaaghaa Honda-k metngeghutefqaayek pisqellukek.
Ineghtekaaghngaaghmi nuqenneghmenguq aghtughtuq, metngeghyugllak, esnighqwaghyugllak qenwat aghulaqumalghii.
Naqamllu esnighqwallghanguq una aghyuullngunani aghqaghtekaq.
Esnighqwaghvigkaminun kaalluni, qagughrugkun Honda-gni aghuliighllukek, ateghluni piyugmeng esnamun atghaamalghi.
Taakwaninguq tepameng saghnayalghiimi.
Qagighllagnguq, saviighlluni meq unga, imaninguq qagituuq.
Sulpik saghnapigteghngaaghmi sivugsalghiimi neghsaq qagim ayemutaqeftaa, repall nangllagpagtuq .
Quyapiglluni nallanganun aglaghaghlluni nengulghasagu akuqaghluku kelevaamakanga.
Iiwenllu kelevaghqaghaqaa nengulghalleghneng sivugsalghiimi ilanga neghsam kana ayemullaataghaa.
Legan taana peghqaghluku ilangallu teskana takwaaghaghlluku nengulghasagu akuqaghaa.
Imanginguq aangwaaghtuq.
Pegnekaniq sayugwaa.
Alla qingsikaghyalghiimi qaginun, paninang pingayaa ayemullaataghaa.
Sumeghtaghaamalghii,
Wiin allameng qingsignaqenghitunga!
Elngaatall quyaaq.
Taawa aghyuughnaqenghitaatnga Honda-k metngeghuskegka.
Salin kayaalnguq enraq nuna kumlaluni qiighnaghllak enkaam qamullginnaq.
Qiighninneghmini nunamun gginaa maatkaghtevzighaqelghii.
Iwernga nenglengeltaghaqelghii quyam neghsameng.
Taagken pegnem ataasiq kaatuteqaghlluku Honda-mi uvitnganun ilangillu aqfii.
Elngaatall piyaqliiqaq qayughllak mekestaaghhaalghii.
Qiighnitaghamikun taaggun qamagteqaghlluki pegnem kaatulluki Honda-gminun meghnaalimalghii.
Sumeghtaghamalghii,
Seghleghhalek natenngam qakughnaqsingi, aglaannaqsingi.
Aghliighyugyaghluni sumeghtaghaghtuq,
Iiteklu uteghpagtaghllequnga, ataasit katulluki ilangi aqfaaqluki pilleqanka.
Meghnaaliyami ataasiq qaaknaqutkumakanga Honda-minun.
Tuguluku kevegsiighaa ima peghqaghaqaa qayughllak uqigtughllak.
Ilangillu nanghiqwaghsimayaqangi mataawisimakangi.
Sulpik yugsughayalghiimi, hiik, maalghuk esnighqwak esnevaghaqeftuk.
Ukapighqaaghyayek tagsiimakek.
Arekull nulighquteftuk elkeklu esnighqwak.
Uka tagiqrugtughnguq yuwhaq.
Yuwhaam kaalluku upuumalghii,
Kii, unangsamaten!
Sulpik quyapiglleghhii, pimalghii,
Tepughii taaggun elngaatall uygulluteng! Taangavek esghanemni akuraghaqanka ayemullghiit, kelevaghaqanka legan.
Taagken yugwem pimakanga,
Una amsakenghat qaaknaqaqa Honda-gpenun qayughllak Honda-gken mekestaghhaak.
Iwernganguq tunutegkenkun qaakluku asighutevyighaa.
Taagken pimakanga yugwem,
Maalghuk taakuk qaakelleqagka Honda-gka aanguk, saama iknaquk.
Yugwem quyakullu aga igleghqaatnginamaghmeng.
Angayuqaan Sulpigem penggiitaat aviitngwaalghii Sulpik.
Liigikegkangat metngeqaalghii Honda-gnekun.
Sulpigem naangan ugwini pimakanga,
Naagu Sulpik, navek pii, pengenghisiguu?
Ivaghyaghtughnaqigu!
Atanga pimalghii,
Navek mekelghiiqruwhaq aghulaqlaataghta!
Whaa legan aghyuughmigtaanaqngwaaqa!
Atanga yataaghqelluni ilagkenkun Honda-m aghulaquq.
Iiwenllu igleghtelqinaghaquq uka kenghhaat, mamlegsaghtulghii.
Honda-ngighhaat taakwavek tumetgun sanivaqun igleghat, taakwavek qiivyalghiimi liisuqaanguq Sulpik uka Honda-ngiighhaagnekun tagilghii.
Taagavek qiifqaghlluni amigimakangi.
Tughwaaghyaqminiki piyaqminiki, kii, neghsameng usiluteng.
Kaalluki aghuliightuusimalghiit.
Sulpigem atanga puyguughnguq ima aghyuughmignaqnguyaqanga Sulpik.
Sulpigem piighaghsimakanga atani,
Qivghupigtunga elngaatall metngelghiingallu Honda-klu metngeghuskegka.
Atangan pimakanga,
Aa-a, wiin aglaqumta aleghqughlleqamken.
Wetku kaalluteng nemun Sulpigem nengllugutangi piyalghiimeng taakut qamaglluki pingayut neghsat Sulpigem mallukeftii.
Qamaglluteng quyatut elngaatall.
Pingayaa taana neghsam usiitilghimun tuunumakangat, kayusighilghii qayughllak.
Naanga elngaatall aftamalghii.
Aftaneghmeng taaqluni uyegsimalghii awalightumalghii uviqlimeggnun, quyaghllagem angtalanganeng.
Taagken apeghiighluteng, Sulpigem naanga neghsaliighumalghii.
Ugket ugunneghsiitkelluki angayuqagkenka aleghquumakangat Sulpik qaatkunneghitellghaneng, metngellghaneng, Honda-gneng metngeghutillghaneng.
Atangan pimakanga,
Sulpik!
Qakimallu uqiighutaqi, naavutaqliten, nalighmeng sakun tenputaqi.
Iwernga aneghneghtuten mallungughtaalghiiten.
Alaghrang naangan pimakanga,
Aghulaqnaqneghpeni navek aaputngwaaqaghluten piiqi!
Ungipaataqluta, enkaangam pengefqaamta piiqelta!
Aaputaghsimanginaghlukek Honda-k atughaqiikek.
Taawa Sulpik liituq aapusagunnaquq.
Akequmakangi angayuqani,
Quunpeng neqamikaqelleqaqa napiyugllaghngaaghma sivuklunga aaputaqellequnga.
Whaken kenlanga elpetegnun aaputaqellequnga.
Atangan pimakanga,
Elngaatall aviisaghqaghllak taawa allgeghsimaan.
Taanallu ilalluku atuqegkuvgu qaatkusimalleq, pinighhalek elngaatall, quyataqellequkut.
Siingvallagha
Qugwayunghitem, efqughyunghitem met aanesqaghtameng akuzilghiini.
Mekelghiiq naami meghtiisqesatni naani pii,
Aa-A, piLLEQUNGA!
Atangan pimakanga,
Siingvallaghangigatut, men ayghighllequq.
NAAYGHAQ TAKUSNANIQAQ
Qirgengaawetem Apellgha
Sulpigem nengyughhaan pimakanga, Kaay, meghiitaqukut! 
Meghtaghllequnga! kiimsiimakanga Sulpigem.
Neneghmeng taaqluni taayughqumalghii meghtaghnaluni.
Aasimakangi uqigpallughhaak kameraaghpaggaagnillu jacket-teghpaggaagnillu.
Tespamavek kiiwegnun piyugmeng meghtaamalghii.
Aghneghmi tawani amsanaghllugllak, nguuyngaaghaghllak.
Elngaatall nguuyngaghaat qinuyugsimakangat Sulpik.
Malghugneghneng qaltalighluni kiiwegnun tespamavek meghtaamalghii atuqrughwaaghumaghmi,
Ayaangaa-a, ayaangaa-aa, ayaangaa.
Kaa-aa!
Aqnighqwaamalghii elngaatall.
Arekull vegtaaghem kaapumakanga aghenqigneghakun ullungagakun.
Qiyavziimalghii aqnighqwaam angtalnganeng.
Iiggelluwhaghmineng qugwinpayuwhaghneng eflughwaghaghsimakanga kaapelleni.
Kiiwegnun kaalluni qaltani imiimakangi.
Atghamun qalghiillghiit piyaqminiki leghlleghet aga tespamavek kiiwem tunganganun piiqeftut.
Tumangani qaltaghhani lliluki meghnaalimalghi.
Nekevghatkelluku tawani esghapagumakanga naayghaq taana nengyughhaan aapqumtaagha ungipaghamini.
Awen sumeghtaghaatkaqegkanga ungipaghami taana natetulanga naayghaq sangamillu takusnaniqaatanga.
Taagken kaasaghtughyalghiimi mangteghamun nengyughhaa penggaaqeftuq uteghpaarkitaaghumaghmi esghaghnaqumaan uka qemiimi.
Kaay, Sulpik elngaatall pengegsightuten! pimakanga nengyughhaan.
Sulpigem iqengusaghaa nengyuni, pegnem inglupigameng iqengutaa qayughllak ullungaga puuveghllagngalghii.
Ukavek enta esghaqaghlakun gginan!
Kii, salaataghsin?
Sullevneghhalek una!
Kitum piiten? aapsimakanga nengyughhaan.
Sulpigem kiimsiimakanga,
Nakaa, vegtaaghem taglaamalunga kaapegkaqaanga pamavek meghtaamalunga!
Piniqepigtekanga nengyughhaan tawanighlluwhiinaq ukmangighaghsimakanga ullungaga.
Ighivgaghyan, neghunneghmeng apeghiighyameng, Sulpigem takuyugumakangi ilakumtaaghhani kiiwegnun pikat.
Taagken piyaataaghluni kiiwegnun sangwaa nagaquumakanga.
Nagasugniyalghiimi llangaqa sangwaa qawaak, nalighmeng kaynga, nanuq.
Nagaquumakangi akuzillghiit kiigwem esnegkeni.
Piyaqminiki araqaqullghiit arekull ilakumtaaghi naghaaghutaqeftut.
Sulpik, sukalluten tagi! araamalghii ataasiq mekelghiighhaq,
Kayusiitaghtikut iqalluk una tugunaqutkaqaghput.
Sulpik sukannaqepiglluni piyullunaaghumalghii enraq ighuk takestaaghhaam sukangilliqumalghii.
Sulpik aghuliighi nagneghaghllequten esnevapakuvek! pimakanga mekelghiighhaam.
Siingenllu Sulpik uka ullghitaperewaaghaqeftuq araamaghmi.
Aga isiqghuuteghllagtuq! Naannaaghtanguq iqalluk tugunaqegkaat.
Mekelghiighhaat takwaghaghlluku Sulpik kayusiilluku nekevesimakangat.
Quutmun taslughluku uyghagem saaghwakun aqumesimakangat.
Kameraaghqek anighaaghllutek uqigtughqwaamalghiik meghem imighyaqminikek.
Piyalghiimeng iqalluk kameraaghan ilungani.
Taagken aglaghtuusimalghiit Sulpigem iqalluk tugumiiqluku.
Sulpik uniqaghaasimakangat qayughllak aghiraam sukangiiteghllalghii.
Nagallaataamakanga taana qawaagsugni qalghilghii llangaqa tespikegken naayghameng.
Upum angtalnganeng elngaatall iqalluk qeteghllagumakanga.
Sulpik nemun kaasalghiimi nengyughhaa penggaqlaataghpetuq.
Kaay, salaataghsin sangavek aghitqeghllagsin!
Pugwimaghyaghsiin?
Iqlighmi Sulpigem kiimsiimakanga,
Estughaghllunga kiiwegnun aghitqunga!
Kii, Sulpik uyuq qakunngam liinnaqsin! nengyughhaan aghyuniighumakanga.
Unugmi tawani amsanaghllugllaguftuq, ighaleqetaaghllak.
Tanqiq elngaatall nighutun tespikegken naayghameng aliiqestaghaqeftuq.
Sulpik aanyugumalghii.
Aanluni mangtegham qaaynganun mayughluni amaanguyugsimalghii.
Aaa-ruuu! mulaaghumalghii.
Paamyuq unugwaa iitghingam, nengyughhaa amigmeng eslatmun qineghlluni tuqlughaa.
Sulpik qetgeghyalghiimi qakma miiguuteghllagtuq manughakun.
Sulpik iteghyalghiimi aagrangita ilunga nighugllak qayughllak naniit qetngilghiit.
Allighighwaaghluku nunakun yataaghqutngwaaghluku nengyughhaan ayuqeftaa.
Apaay, alla ungipaghaataghtinga!
Sulpigem aaptaa nengyuni.
Aa-a, nengyaan aangghumakanga,
emta nagallghaaten naghaaghpenang aghuliighwaaghluten!
Sulpigem piniqumtaagha ungipaghaan atughlaataghaa aghnalqwaaghhaam, tanqim yugwi.
Sulpik nagatngughngaaghmi aghsaan aapqughwaaghllak.
Qenwat aapsimakanga nengyuni ungipaghaatmenneghilngughmeng,
Sangami allaaghlluwhaawa naayghaq piikna?
Nengyaan kiimsimakanga,
Kitum alngunak takungigataa tespikna naayghaq!
Sangan? iqlimyugwaaghumaghmi Sulpigem aaptaa.
Qayughllak whangkuta tespikavek pingigalnguukut!
Nengyughhaan qenwat pimakanga,
Nataataghtiinga ineghtengngwaaghaqamken tespagavek pigpenang!
Ineghteghngaatni mekelghiighhaam umyugwaghhaagkeneng avaaghigalnguq aligatellgha naayghamun.
Legan iiwen nengyughhaan aghhutanga tamaghhaan penggaqegkanga.
Repall penggem iiskughtaqegkanga Sulpik navek aghulaqnayukan nalluneghmini.
Ataasimi aghneghmi Sulpik nulqaaviighsimalghii navek pinaluni.
Iiwen taanangwaaqelghii naayghaq umyugwaanilnguq.
Naqamllu esghaneghminigu almesiqaqegkanga, allangunghilnguq ilangitneng naayghaneng.
Aap, apaay!
Sulpigem nengyuni tuqlumakanga iighaghtuumaghmi mangtegham tunuqaanun.
Nengyaan kiimsiimakanga,
Ay, sameng piiqsin?
Sulpigem pimakanga,
Naayghaq takukaqsaghaqa apaay, naqamllu sanghitunga!
Sangama qaatkenghisinga! nengyughhaan aghyughumakanga.
Sulpigem piighaghsimakanga,
Puughtamken!
Ii-i, kenimiita Sulpik piighaghsimakanga nengyaan,
paagkutqun esghaqaghqi kaangulghutet.
Sulpik pimalghii,
Apaay, naaygham qulangakun aagtut, naqamllu sanghiitii.
Sanguluku emta! pimalghii nengyughhaa.
Uksaanghani vegaaqlu, nunivagseghaqlu paliqestanghani nemi tawani quuggutaqelghiit.
Sulpigenkutlu angaghqughaqelghiit esnameng quugkameng uksulqusiq atughqameng.
Kaay, naagu qalqalimavut? nengyaan aapsimakanga Sulpik.
Kii, puygumaaqa quugfimni, Sulpigem ungipaataa.
Aa, aqfaaghtigu qugwaghsiighnalunga piiqunga kumaaqutkaghqameng, nengyaan kayagtaa.
Sulpigem esnamun quugfigminun tesamavek qalqalima aqfamakanga.
Igleghutkelluku taakwani tumangani sameng nagaquusimalghii.
Nagasugniyalghiimi naayghameng sangwaa nagaqumakanga.
Llangaqanguq ellnga tuqluqanga.
Nagasugnikestaghngaaghmi neqaasimakanga qalqalima aqfaakenni.
Naalkelluku wata quuglluni taglaamalghii.
Qaamggunginaq mekelghiighhaq elngaatall nulqaaviightem pilataamakanga, navek piyaataaghyugllagem.
Kaateqaghlluni aapsimakanga nengyuni,
Pagavek piighllanga, uqfigaghyaqaghlanga?
Aa, kelengangwaaghluten.
Sangwaa allakegkuvgu tespagani uteghlleghhaaten, nengyaan aangghumakanga.
Unaamingani nengyughhaan allakumakanga Sulpik.
Pinqusighmineng Sulpik aghuliilkiqenghituq.
Repall nengyaan aksaqluku iiskughsimakanga kelengakumakanga qayughllak Sulpik naayghamun ayuqngwaalghii.
Llaaghanam Sulpik aga tespagavek piiqeftuq.
Nengyaan esghapagumakanga uteghmun qiivaghesnaghaqluni naayghaghllugwinaghmun taglalghii.
Sulpik iiwenllu naaygham naatghanun kaataquq naken sangwaa nagallaataghaa.
Naayghaq quulmun yuvghiighwaaghyaqminigu paga kiighani qughsatkughllak ellngaghlluwinaanun ayuqluni.
Qughsatkughllak nekefqaghlluni qalghiilluugllagumaghmi esla pategpaghqwaa.
Sulpik aliingem repall iflaaghwaamalghii samalghii aviitqaghtaghsimalghii.
Taagken liitqaghlluni qimagnaqumalghii.
Kayalaawighngaaghmi ungelegteghngaaghmi sukaangiighhaagni qamagllukek aqfaasimalghii.
Elngaatall aqfaasimalghii uteghmun qiivyukaghpenani.
Piyalghiimillu whaa mangteghameggnun kaasaghtughaqeftuq.
Kaasalghiimi nengyughhaa amigmeng eslatmun esghapagaaqeftuq.
Taawa liitaa sangami naayghaq takusnaniqaatanga.
Liitaallu sangan nengyuni qaatkesaghqaqutni.
Aqsam imii
Anglegutkutiinalghiit.
Mekelghiighek nayagteng pingayuqluku angyameng nunaaghmeggnun pimalghiit.
Apangita aleni pimakanga,
Taaga aqsam imii ketut.
KILGAAN QIKMIGHAA
Iyaakam Apellgha
Sulpigem qikmini Siilpak mangteghameggnun living-room-memun itghulluku, neghsam qugweziineng iqlugsaghqameng tuunumakanga.
Aqumutaghllagegnekun neveghlluni sumeghtaghaghtuq salleghqameng, navek piyaataalleghqameng.
Sulpik!
Una qikmiq saaqlaataghta whani?
Legan tanughqingwaaghtunga!
Aanestigu! naangan agniqusimakanga.
Upughqwaamakanga Sulpik sumeghtaghaqestaq.
Aqumqaghutkelluku naani piighaghsimakanga,
Aa-a aanesnaqaqa!
Sulpigem kameraghegni, Shoe Pac-kek aasimakek.
Talwa allakuteftuk, inglunga aghnam pikeftaa, inglunga yugwem.
Naqam qamagllutek size 6-ek.
Iwerngaqun inglunga aangelghii.
Jacket-tek atuqumtaghegni piniqumtaghegni aasimakek.
Taakuk army-t field jacket-tegket angelkeghngaaghmikek atuqaqegkek legan alikek ulpegtaghllukek.
Nasaperaqlu eslaghllakaq Cat-meng igalek contractor-reneng pini aatquumakangi.
Kitchen-kun aanaquq.
Qikmiin maligtaa.
Kitchen-mi neqekrangllameng peanut butter-meng sandwich-engllaghluni aqumluni neghtuq.
Siilpak living room-emun uteghtuq.
Sulpigem atangan, Ggiiluum, kuyngenga end table-legneng ashtray-melnguq ateghlluku iqlugtaa.
Iqlugsimaluku Ggiilu iteghtuq.
Sulpik!
Qikmiq una saaqa whani?
Aanestigu!
Ggiiluum aghyuughaa, Alla qikmingnaanghitngwaaghtuten.
Qikmin kelengakigatan.
Sulpik neghekestaq upughqaam repall neqeni nunamun ifkaghaa.
Aa-a! Sulpigem aangghaghtaa atani.
Sulpik aanyalghiimi imani aliinghuuq.
Qikmini petugwaghlluku piyaataaghumalghii naayghamun.
Igleghutkelluku atami kuyngenga Siilpagem iqlugtekaa sumeghtaghaatkumakanga.
Naten kuyngenguteqaghllakun, pimalghii Sulpik.
Ellnginaghhaaghngaaghminguq akuziiqelghii.
Naaygham naatghakun, naayvam esnengakun tumetgun Sulpik igleghtaqelghii.
Uteghmun naayvamllu kelliinllu akulangakun tumengllaqatgun tagiiqelghii nemun.
Qayughllagnguq nalugvingllat truck-ngit taakwagun igleghtaqelghiit.
Llaaghanwha driver-et uugtestaqegkangat.
Enkaam uteghmun truck-ekun igleghhneghmini teghigniqaqelghii.
Sulpik igleghteghngaaghmi naayghami, uyghaganeng paga nagaquumakanga qikmighaghhaq qalghilghii.
Pika uyghagani esghaghaa qikmighaghhaq esghavyukegtaq sugrugkek tagnelghiik.
Imani pinightuq.
Tespikavek takumakanga.
Qikmighaghhaam esghaghluku qimagtuq yaagtuqanun uyghaganun.
Imanguq suflumun iitqaghtuq.
Sulpik uyghaganun kaalluni qikmighaghhaam iteghviga sufluq ilutmun qineghtaa.
Qama esghaghaa.
Tugunaluku suflumun iteghviknaqsaghaa enraq kangsughtuq.
Kilgaan qikmighaqeftaa nuyaaghllak, entaqun naangiitkaq.
Whangatuq pikegka, Sulpik pimalghii.
Uteghsughngaaghmi ilakumtaani ungipaannaluki qikmighaghhaghmeng enraq uteghmun piyugllagyaghqaq.
Ika naayvam kenlengani tumengllaqani truck-ek esghaghaak.
Tazikavek aglaragkiightuq.
Llaaghanwha tumengllaqaanun kaatuq truck-ek igleghtestegpenakek.
Naghughllukek piyugtuq.
Natengiighhaq naghughtaqaaklu uka igleghtuk truck-kek.
Kaalluku driver-em, Jack Thumbo-m pii, Hi Sull, where you going?
Sulpigem akitaa, Hi Jack, Im goin home.
Hop on, Im going to lunch, Jack-em pii.
Uuglluni Sulpik igleghutkelluku Jack ungipaataa qikmighaghhaghmeng.
Pighngaaghmi suumqaataa atami kuyngenga Siilpagem iqlugtekaa.
Taanallu aapghaa quningi maaqumaghmeng.
Ill tell you what, Sull, Jack-em pii tuuyngakun patagaamaan, Its my turn to sweep our quarters tonight.
If its okay with your parents, would you like to help me?
That way I can pay you and buy a pipe for your dad.
Aa-a!
Iqlighmi Sulpik qiifqaghsimalghii.
Kaallutek nemun Sulpik aglaghtuq ellmegnun.
Iteghyalghiimi angayuqakek living room-emi mail-meng yuvghiighaqeftuk.
Sulpigem qikmighaghhaq esghaqani aapghaa.
Whangatuq pikegka, kavyungunani pimalghii atani qingsigumaan.
Ggiiluum sameng pigpenani yaghlegi kuyngeni Siilpagem iqlugtekaa kelgutaa.
Sulpigem piighaghtaa atani Jack Thumbo kayusiitesqelluni whanikun allegnaqelghii aaputesqumaniluni, akileghtughlleqniluni.
Angayuqagkenka itagnaqumakangat.
Iiggangnaqelghaaten, naangan pimakanga Sulpik, Iiggan inglupigaq mingllitaqa, inglunga qayngun iflamaan?
Estugwaq umegtestegpenaan Mr. Thumbo-nkuk Sulpigenkuk alleneghmeng taaqlutek kuyngengyaghtumalghiik.
Two dollars twenty-four cents siipsan Sulpigmun tuunumakanga.
Kuynga Sulpigmun tuunumakanga atanganun aglaatesqelluku.
Sulpigem igamsiqayugvikluku Mr. Thumbo, aqfaasnaq aglaamalghii ellmeggnun.
Iteghluni kuynga ataminun tuunumakanga, money siipneq naaminun.
Seghleghhalek sangan kuyngenglaataghsin, una kii! Ggiiluum Sulpik qesimaan pimakanga, Legan qikmin kelengakesqelluku piiqaghput.
Sulpigem naanga qamagunginaq pimalghii, Awiim puygunaqegkanga una money, iiggangulleqaqa.
Aghhutanga tamaghhaan Sulpigem qikmighaghhaq naayghamun takwaaqegkanga, neqmeng taglaataqegkanga.
Qenwat tagtalmi nuyaaghiitaa qikmighaghhaq, eflughwaaghyagutaa, tuguyagutaa Sulpigem.
Atghasugllagngaaghmigu enraq atangan alla qikmingnaanghinnikaqegkanga.
Sulpigem qikmighaghhaq Rocky-meng atiimakanga qayughllak uyghaganilnguq.
Quunpeng sumeghtaghaghaqelghii naten atghaatelleghqameng nemun.
Ataasimi aghneghmi tengegkayugwet kaalluteng, Sulpigem nagaquumakanga State-tem Governor-nga nengllugutetuumaghmi kanniluku.
Campaign-naaqeftuq alla nakmikesqelluni.
Sulpigem nalugvigmun esghaghyaghtughaghsimakangi.
Taawa nek ighnellgaaftuk aghvinlek ayumiqulleghtutkalghiimeng.
Aamta mekelghiighhaq seghleghlluguftuq.
Saghyameggneng utaqiitkelluku mekelghiighhaam angayuqagni pimakek, Wow!
Look at the pretty mountain!
It looks so close and low.
Governor-em pimakanga ighneghhani, After I meet with the people, well find a guide to take us up there.
Mekelghiighhaq aapusaghtuq, May I go up there now?
We just got here son.
You dont know whats up there.
You will not go! naangan pimakanga.
Whanikumaan Sulpik nagaquumalghii Governor-em ighneghhaa aviinniluku, ivaghaqaannguq.
Sulpik aanqaghsalghiimi esghaamakangi aga Governor-enkut, nulighhallu, police-allu naayghamun taglaghaqeftut.
Malighqaamakangi.
Kaasaqminiki Governor-em nulighha qiyavleghaghaqeftuq.
Sulpigem nangllegyaguteghllagumaan pimakanga, Dont worry, theyll find your son.
Ill help look for him too.
Aghnam Sulpik pimakanga, You are very thoughtful.
Thank you.
Uyghagat nallangitnun lliighluteng, Sulpigem iiwenllu ungipaannaluki qikmighaghhaghmeng piiqii, pika uyghagmeng agigtuq qikmighaghhaq sameng eggmiighluni.
That's my puppy!
He is an oprhaned wild-dog puppy.
He has something in his mouth.
Ill go see, Sulpigem tespikavek kenimaan ilani piighaghsimakangi.
Aga Sulpik igleghsan Governor-em nulighhan esghaghwaaghyaqminigu aatkallgha imaninguq ellngani nangllegnaghtuq.
Aghnaq pimalghii, Poor thing, I wonder if he has any other clothes.
Police-em pimakanga nenglaamaghmi, Oh, thats just his nature.
When hes not in school he always dress like that.
His parents are well-to-do.
Sulpigem kaalluku qikmighaghhaq eggmiigha piyaqminigu nasaperaaftuq.
Nasaperaq tuguluku yuvghiighaa.
Aga qikmighaghhaq quulmum pangalegtuq.
Sulpigem malighqaghaa nasaperaq tugumiiqluku.
Qikmighaghhaq uyghaganeng alpagluni quulvaghqaaghluni uyghagrugllagmun kaalluni qilugtuq.
Sulpigem kaalluku uyghagrugllak ivgaghyaqminigu, mekelghiighhaq whaa ayaqighlluni qavaghaqeftuq.
Sulpik uteghmun aqfaalluni tesamkut araghii, Hey, hey!
I found your son!
Governor-enkuk nulighqullghiik, police-sallu mayuragkiighumalghiit.
Mayuumaluki Sulpigem mekelghiighhaq takunqiglluku taghtughsimakanga.
Pekamaghmi pii, Everybody's looking for you.
Your mom and dad are comin.
Kaalluteng naangan ighneghhani qetqaghtaa.
Governor-em ighneni naalkegkangat quyakuman pengegsilghiillu aghyuniighumaan, We looked all over for you!
We were worried sick!
What in the world are you doing up here?
Mekelghiighhaam sanghitalghiistun kiimsiimakanga atani, I came up here to see the pretty mountain.
I was going home.
I sat here to rest but I fell asleep.
Im sorry.
Atghaghluteng Governor-ra akuzinaqniluni yughaghvigmi kelgughtesimakanga nem yugwa.
Sulpigem angayuqakek ungipaatesqumakegket wataghllak elkeklu nagasiisqellukek Sulpik kelqelluku.
Yughaghvigmun yugwet iteghaasata, Governor-em igamsiqayugvikumakangi ivaghillghitneng ighneghhaghmineng.
Taagken Sulpigenkut angayuqaqullghiit tuqluumakangi atghiisqelluki.
Atghaghyata Governor-ra akuzimalghii, My wife and I would like to commend Mr. and Mrs. Ggiilu for raising a very intelligent young son and for his smart mountain puppy.
For now we would like to present this as a token of our appreciation to this young man.
It is something to buy a good collar for his mountain puppy.
Iteghaatkaq nekevuulluni iiggeteng qasaghquusimakangit.
Aqumuusata, Ggiiluum Governor-ra pimakanga, When we leave from here our son will have the puppy you are talking about.
Im sure he will take good care of it.
We didnt know he had tamed it.
Sulpik quyam repall iiskek mengumalghiik.
Akuzimleghamalghii, Aanegkuma whaa Rocky aqfanaqaqa.
Aatgha simighlleqaqa Governor Rocky-meng.
Qallalluku
Tawaninginaq, mulugpenani sayaghqat piighaghlleghhiini.
Mekelghiiq neghsameng aftalghii kilighpagumalghii.
Atangan pimakanga, Qallalluku aghalighvigmun kelgusaghtughhu maamneghlliqellequq, aangepigtuq.
Igaghvigraaghaq
Iyaakam Apellgha
Usiista angyaghpak kaasimalghii.
Qiitaq esnamun pinaluni naani aapsimakanga, Naagu Maarpa?
Angyaghpaget esghaghyaghtughyugwanka.
Qiitaam anengani Maarpa maligsaaghaqegkanga navek pinghani.
Maarpa qepghaghaquq esnami.
Igaghvigraaghaghqaghnguq kaatutaa usiistem, naangan ungipaataa.
Apangan Qiitaq pii, Whangkutung piltung.
Qiitaankuk apakullghiik qaasqameng agigsalghiimek unaghsiq allaaghhiinaq qakumakangat.
Alla salngak uglaghllak aangaqluteng mekestaaghhaawaqluteng tamaa.
Sangwaak igleghaaqeftuk leveklugllagek qamiyevyiighegneng qamuqlutek.
Aghuliighyayek qepghaallghiit saghyameng usighllagumakegket qamiyek.
Aga taam leveklugtughllagem aghtughpenakek qamughaak taglaataak.
Maakut aghtuyiitut, naliita siivanlleq piiq.
Qitaankuk apakullghiik taglaghlutek nemun Qiitaam naani ungipaasimakanga esnami esghaqamineng.
Naangan pii Qiitaq, Uksaaqun elpeklu igaghyaghllequten.
Igaghvigraaghaghmun? Qiitaam aaptaa naani.
Naangan pii, Taaqumakatgu.
Vegaaq sungaghyuwiilluni, unurakguusimaghmi lliighumaan Qiitaq angighluni iteghyan naangan pii, Ingaghsaghaghllequten ighivgaqun.
Unaami igaghyaghllequten.
Ighivgaghmi tawaani Qiitaq ingaghlluni qavaneghmeng aghtughtuq unaami igaghyalleghqani sumeghtaghaatkenneghmeng.
Iwernga qavaqaghsimalghii.
Unaami naangan Qiitaq pilugugwaa nutaghaperewaaghmeng.
Qulliraangllamakanga blue denim-memeng.
Kuusmemi Mission-nekegkak shirt-tek Qiitaam esghaghaak naangan aflengakumakek igaghyaasiilukek.
Kaamgeklu nutaghaaftuk blue denim-mek flannel-meng ilupeghalgek iwernga nateghqapigmeng nateghqalgek.
Aatii Mackinaw-gnillu nasaperanillu qateghrakegtaq sailor cap-a angyaghpagneng atangan tukfighaa.
Naangan aglaatak igaghvigmun Qiitaankuk saaqwlighhaghmengllu ighneghhaat Pantu.
Qiitaankut iteghyalghiimeng uglaapigteftuq igaghyaq.
Mekestaaghhaat naangita nalighmeng nengyiita maligtaqluki.
Pantunkuk mekelghiighhaqlu ataasiq qiyaamalghiik apeghtughistemeng alinglutek.
Apeghtughistem aghnam mekelghiighhaam aallgha wiin aglaatesqaa salin mekestaaghhaaniluku.
Qiitaq table-legnun apeghtughistem aglaataa.
Sameng apeghtughista akuziiq laluramkestun Qiitaankut liigikenghitaat.
Aghnam taghnughhaghmineng tagitilghiim Qiitaankut mumiggutii, Elpesi tawanlengughni table-legni, Table One-nguusinguq.
Estamaguftut mekelghiighhaat tawani table-legni.
Apeghtughista laluramka akuzilaataghtuq.
Aghnam taam tagitilghiim mumighquullaataghaa igaghyanun, North Star usiista tagiiquq.
Aghnequn neneghmeng taaqegkufsi igaghnaanghitusinguq.
Taagken apeghtughistem apeghtughii Qiitaankut whaten pisqelluki, North Star is coming.
Qiitaam liinnaqeghllagaa aglaqumi apeghnaluku angayuqaminun.
Qamagunginaq peghqigsaghtuq, Nors Star is coming...Nors Star is coming...
Aanleghaalluteng tamaakut igaghyaquusit igaghyanghhat Qiitaankut piiqiit, Little Yellow Beginner! Reading Book-ni liitkaat Little Yellow Chicken enkaam igaghyanghhat mekestaaghhaat Little Yellow Beginners-nguniiqegkangit.
Qiitaq aglaghyami ellmeggnun iitghutkelluku araghtuq, Nors Star is coming!
Atangan usuqaa, Kii, aawallu liitaghsimaaten igaghyaghluten.
Uksaaghaqaallu Qiitaam atanga iteghluni ungipaataa nuliini igaghvigraaghaq taaqniluku, yuvghiighyaataqniluku.
Qiitaq pii, Whangkutung igaghvigraaghaq yuvghiighyaaltegnegu.
Igaghvigraaghaghmun iteghyayek Qiitaankuk atakullghiik aghnaghaam ungipaataak ellngan igleghunnaqnilukek.
Amik qelpalnguq iteghyuwhaaghaat.
Taana room-meghrugllak llivelghaghllaguftuq, sayugwaatat savikenghaaghet tamaa.
Yuuk laluramka inga radio-m manungani aqumluni.
Aghnaghaam piik Qiitaankuk, Taana office-nguuq.
Yuuk laluramka nekevluni sameng aleghqughwaa Qiitaam atanga.
Qiitaq atangan ungipaataa, Neghestim kingunganeng igaghyat nuugllequnnguq whavek igaghvigraghaghmun.
Office-mi ilanga taawa amik ilanganun room-memun.
Taamavek ivgaghyalghiimeng taawa table-leghrugllagek uzimun pumsugtuftuk.
Pilagtuusiq, walamnaak allaaghhiinaq taawa rack-mmi.
Aghnaghaam pii, Taana ulimaviguuq.
Taagken room-memeng aanluteng office-kun aanut.
Enraq ilanga room-mem iteghyaqmegteggu egllulguftuq.
Minglemi taawa sangwaat aghvigisighsugnilnguut.
Minglemeng taawa sangwaat qelmeqegtat nekegngalghiit.
Ataasim aghnaghaam qiipsaqminigu meq maaquq.
Aallgha qiipsaqminigu uguqnalghii meq maaquq.
Aghnaghaam igleghutistangiita ungipaatii, Una aghvigiviguuq gaaghviguuq.
Qiitaankuk atakullghiik amik uglaghllak iitghaat.
Ughvughqefiget, aghalighvik, classroom-met, anaghviget yuvghiighteghiit.
Mangteghaq aangem, amik uglam repall iflangwaaghanaghlluni.
Qiitaankuk egllumeng puqlaaqutmeng esghaanneghituk.
Minglemi tamaa sangwaat savikenghaaghet aghnaghaam puqlaaqutnguunii.
Qiitaankuk atakullghiik saafsaqmegteki maatneghllaguftut.
Aghnaghaam igleghutistangita alla samavek ukigutaak.
Mayughaataneng nateqlilluteng amigmun iteghyalghiimeng sangughllagek taawa.
Aghnaghaam puqlaqutnguniik meghmun uguqnaghsiisiiniik.
Taagken mayughaatatgun mayughluteng amigkun allaakun aanut maaten iteghvikenghilkemegteggun.
Qiitaq aglaghtuq sumeghtaghaatkumaan meq minglemeng maaqegkayuk.
Qelanqumakanga igaghvigraaghaghmun igaghyalleghqani.
Uksuq, Upenghaq, Kiik, Uksaaq
UKSUQ
Sikuk kaatuk,
Mallegtuk.
Uksughaa.
Uksughaa.
Uksughaa.
Teghigtuqaq
Neqennalghii.
Sikugnekun yugwet mughuutut piyaatut.
Naaki ayveghet, maklaget,
neghsat?
Aghneghqestaalleghpigaq.
Sapeghhnalleghpigaq.
Takevuq siklaataquq
Nuna quupaghtaghaquq.
Piyulghiit anigumi
Aghqiitun,
Aghqiitun,
Aghqiitun.
Uksumi.
UPENGHAQ
Masaaghiyaaghtaa
Naayghat ughunqightughtii.
Siqineq quulvaghaquq
Aghtellghinaghqun.
Aghveghniighnaghtaa.
Ayveghniighnaghtaa.
Maklagniighnaghtaa.
Qawaak aygughtuutuq.
Kusukiighhnaghtaa.
Allighasqwaaq ifkaghtuq,
Avaqutaghaq allighighaa.
Anigu qalghightuq.
Ughunghaghqunaq
Manigniighnaq.
Kiiwet pinaghtuutaqut.
Qeghat nefkughllagughtut.
KIIK
Niightuutaqut
Kiightitaqut amiiqameng.
nefku ateghqughaqaat ilanga kagpagaqaat
Uksuqun neghyaghqat.
Nunivak, ququngaq
Angukaq, alqegkaq, piitquutaquq.
Saghnaaqiit kaamwaaghetlu,
Kagpagyaghqat uksumi neghyaghqat.
Nunaaghmun aghulaquutaquq
Iqalliniighmun, manigniighanun.
Nguuyngaaghaam leveklugraghtaqaa, qawaagem
qalghikrigtaqaa.
Aghneghet takelliiqii aghtellghinaghqun.
Vegaaghem sungaghyugtaqaa nuna
iitesiighaq iqeghtaq allaaghhiinaq tamana
Anuqataghaq maatnetun
Tepa neqnilghii suupaqaa.
UKSAAQ
Nunivagseghaq palightuq.
Qanivleghaghtaataq,
Esla nengleketun,
Naayvat sikwaaghaghluteng.
Kenitat naayvami
Amiisaghqat angyanun.
Tevrat nengkini uqlighhutet,
Nuugsugnighllagmi.
Tutmaaghwaaghyaghnaghtaa.
Tangiqat, tepat
Saghnayaghqat, kagpagyaghqat
Kumlavagilgan.
Pennaneng, nayyghaneng qawaagaghaq
Qetgeghtuutaquq kelliinun.
Amsanaghtaqaa aghneq qafsina
Qawaagaghaq ellmineng neghnaqellgha
pilleghqalitaqaa.
Kavilnguuk qiipaghaak
Qirgengaawem Apellgha
Kiigem whanikukestaani amsanaghllugllaguftuq aqlaghaghraagtekestaq.
Qawaak qalghisimaghmi naghughqaatuq neghniighvigmeggnun aglaghtutaqut.
Siqineq asivaqestaamaan ilakumtaaqullghiini teghignalkumtamnneng naghaaghutukut iighaatukut sungaghyukegtami vegaaghtuqami.
Eslami neqelghutam saaghwani naaka qasiqameng gaaghaquq esghapagumaamta.
Tamaani aghnat qiipaghiighutaqelghiit allaaghhiinaghmeng qipaghaghqameng.
Ilangi avlaawaatameng saghnaluteng naamayaghqaaghhneghata qiipaghiighaqelghiit.
Ilangi estugwaghmeng tukfighameng allaaghhiinaghmeng iqeghtaqelghiimeng qiipaghiighaqelghiit.
Naaka pingayugneghneng qiipaghaalek.
Ataasik qepghaasikek gaghusikek.
Ilakek temngi angiqraasikek.
Pingayugneghqek wetku sami July-mi, Kuusmemi, Sunday-yamun aataqegkek.
Taakuk qiipaghaak gaaghusikek puygunaanghilkegka.
Kavilnguuk piitesiighameng igalgek qatelghiimeng, sungaghyukegtameng, sungaghyaagmeng.
Llangaqa ighivganghhastun neqamikngwaaghagka taakuk atuukek quniingiisiqegkakek whangamun.
Taam qiipaghaam alii neghuvalnguq qigughrugnilnguq allangughutngukaq kiyaghtaallemni.
Tawani kiigmi kitum milughaanga naasqumkun.
Qiiyaaghwaghtunga elngaatall.
Gaaghvigmineng naama tuqlughaanga, Tagi! Tagi whavek.
Unitiki taakut qinunaghqelghiit.
Naama apeghtughanga, Taghnughhaat qinunaghqenghata avelghaqiinaghaqiki, unitaqiki.
Taagken quningighaanga aliineng taam neghuvalnguum, ilutunalghiim kavilnguum qiipaghaam.
Kina alngunak efquqegkalwaaqelghii enkaam kiyaghtaallghit maliggnaqegkayugwit.
Whanga efquqegkaqa piniqepigtekaqa naakaqa Sivuglleghii.
Ungazimeng tagikaguq Chukotka-meng esnenganilngughmeng Ungazimeng.
Maaten Ungazim yugwa nuughqaatkaalghii Tasimun.
Naaka elngatall kakiyuqaq.
Uglaapiglluku muutangaqelghii kamegmeng, atkugmeng ilanganengllu aatkaghqam.
Kitutun alngunak sangwaa pinaqegkayugukanga, ilangani apeghtughistengumaghmi, ilangani aghallegtangumaghmi.
Nenga quunpeng mingllegneqegtaq.
Temngi kiyaghtaaghigalnguq piniqingalghii aghnaq.
Maaten paninang whateghlluwaaq neqaataqagka kavilnguuk qiipaghaak.
Taam aliin apeghtuqaqanga nuqenneghtulleghmeng, liigikimalleghmeng, neghingteqngalleghmeng, naamllu piniqellghaneng.
Sivuqam Naayghaa
Yimiggaam Apellgha
Pinighnaghllatun tawanlenguq,
Ukileghyaglluni anigumeng.
Uusqallghani pightughruk
Tengtaataghaqaa quulmun asitmun.
Upengham ughugtaqaa
Kaangha gginaaneng
Pinighnalqesaqanga Uksaaghem,
Tuqlullghan uksuum tagiyan.
Kiik tagiiq nuverraamaghmi Uksuq aghulaqumaluku.
Pinighrakegtaq, neghuvalnguq
Sungaghyaak uligutuq
Tepkegtepiglluni.
Teghikusat, maligulluteng yugnun
Mingiqut gginaani, naalkennaluku
Neqa tuunngalghii tawani
Uvitangani qateghyiighaghhaat.
Uksaaghem tagitaqaa iqeghtaqegtaq ulitellgha
Unangum seghhesleghakun.
Allanqik alla Uksuq sekellaataghtuq
Ulignaluku qatetun anigumeng.
Nunaamnni Teghigniqelleghput
Ukaaq
Igleghallguftuq aghneghmi nunaamnnun Nasqamun itghaghnaqelghiikut.
Amsanaghllugllaguftuq qilagighluni naqam igleghanaghpetuq.
Maaten ataasighhaghneng Nasqaghtaqeghngaamta, mekestaaghhaalunga kiigutanga tamaghhaan itghaghaqsalghiikut.
Angyamnnun uuggnaqutnginaq, tvvvv leveklugwan ivenruutem, meghem kasughqullghan kaarragkiighyugtestaqegkanginkut Nasqamun.
Ataasimeng kaannaqutnginaq teskiwavek aakaqullghiigni, Aqetlu, aqfaasnaq esnameng uusneghwaaq mayughaghpung.
Naangngwaaghaatalgulghii qelanghaqelghiikung kaatelleghqamnneng nunaamnnun.
Aqet, ii-i!
Naangngwaaghaatem utaqaaqeftiinkung!
pekaamaghma piiqa.
Aqet naangwaaghatagnun aqumqaghutkelluku kayagtaanga, Aagastinga. Aagastaqa qevulliighaatekestaamaan aagallghiinaakun.
Qevuulluni aagayalghiimi taqughteghllagkek qaghlegaghtaaghaak.
Naangngwaaghaghvigem napaqakek aghveghem agluqsaqek, tapghakek aqumutighlutek unaghsimeng.
Ilangani aagaghllanemta napaqakek qapragaqelghiik aagallghinamteggun.
Naangngwaaghaghvigem asingi iimluteng itegamnneng pakikaquneghmeng aaganaqem.
Taananginaanghituq piiqegkefut Nasqaghtellemnneng kenlanga piwallemnnun Sivuqamun igaghyaghnaluta.
Ilanga teghignalkumtaaghput pugwimanemta Naayvaghpagmi Nasqameng qantaghanlenguq.
Liinnaqaqelghiikut pugwimameng aghqestaallghani esnengani.
Iivghaqelghiikut kenlanga meq tamlumnnun kaatellghanun.
Meghem asingani nuna piyukaghput maatneghaqelghii qetustaaghhaamaghmi itegamnni.
Ilanga teghigniqusighput iiggemnneng ilaput isiqaghtanemteki kenlanga ghhuutem ungeleglluta lliillemnnun.
Taagken itegaraaghinaamta vegaaghtuqakun piyugaqelghiikut.
Ataasimeng Aqet qetgeghtuq araamaghmi, Kaa!
tuutqaghsalghiimi sikughllugkun.
Taagken sengelqameng uteghpaarkitaaghtuq allaghlluwhaghmeng nutaghameng tukalegalghiistun.
Kelengaluten, araghaanga, ilangi tamaakut vegaaghem ipepigtut.
Aqnighnapigtut tuutqaghtekufki. Iwernga ilangani mangteghamun iitqaghsugwaqelghiikut aqfaataqelghiikut vegaaghem qaayngakun leganqun sikigestun kaviighmeng qimalghiistun.
Aliineghllugmi piyutaaghaqukut esnami ivaghiiqukut tepegkameng aqimlelghutameng, negaghpagem pugnatnganeng.
Mulugpenaamta uglaghighllagaqut saghnaput enkaam estugwaghiiraaghutaqukut mangteghamta tunuqaani.
Ugharrameng pie-yesqungllaaghaqukut akumluku qenaavzeghaghmeng, uyghagmeng, ququngaghmeng.
Akikaghqaluki estugwamnni lliiqaput.
Atamta ilaakwaagha nengllugutkullghiit tamaanlenguut uviqliqegkeput.
Mangteghaat nutaaghaq whangkutestun ayuqenghilnguq tunemaa nunamun tuutngalghii.
Ellngita mangteghaat nunameng tuutnganghilnguq unaghsighpagmeng nengkilaghluni ayuqelghii.
Ataasimeng nelliqruugem kaatiinkung.
Aqetlu aaghhwmeng iteghlutung mangtegham asinganun naalkutukung laagwaaghllagmeng tesamani.
Uqfilqaaghmeng takaghqughvikluku saapaghpung vegaaghmeng ququngaghmeng.
Saapsaqefung nallunaghhalek nunamun ilatngwaaghluni.
Taagken esghaghaghpung mekelghiighhaq naghughlleghhi, tuqlughaghpung, Tagi naghaalgusighyaghtughqung.
Whani teghignapigtuq!
Mekelghiighhaq aaghhuq sakun waakaghtegpenani kanaghyangllaqamnnun.
Thunk!
Kalefkagtuq laagwaaghmun.
Nenglapagllagem repall aqsalinqa aqnighnaghqwagaa.
Kanaghyangllaqaghput piniipigsan nanghiiqwaaqaghput taghnughhiitnun igleghat.
Whanikumi siqineq tevightestegpenaan, Aqetlu aqfaataqukung asitmun uusneghwaaghmi esnamun.
Sukeraghllagem iqwaaqelghiikung ullghitaamaamtung asitmun nenglaasimaamtung.
Wetku iqunghan ingyaghaghtaqegkegka naatghanun iqunghinnemni.
Tesamani esnami meghnaliiqukung esghapagumaan siqineq tevilghii.
Elngaatall allaaghlluwhaghyugnaghtuq esghapakaaluni.
Qilaga kumgayaaghlluni iqeghtameng allaaghhiinaghmeng.
Qilaawaaghet llangaqa silugwet angighhegkat kumgayaaghem iqeghtaatun.
Ataasimeng emta siqineq tevighyan taglaghlutung mangteghamnnun ingaghqutukut.
Aqetem sigutqughaanga, Whaatuq maanlleghhiikut quunperugllak.
Sivuqam Uyghagi
Yimiggaam Apellgha
Kestekaanghilnguq uyghak tutmaqaqa
Tamanganun igleghutikat.
Iimken ima
Sivunemta tutmaqaqaat una nuna.
Uyghaget maakut ulimghusiikat.
Liitkiit apeghtusaneng
Uuvganeng atuulghiit.
Mekelghiighhaq ighsaluni
Qaatkunneghmeng naaminun
Taagken unakegkaa ilani.
Nengleketun seghheslengluteng unugmi,
Ukmangitun maqaaghlluteng aghtelleghmi.
Maakut uyghaget naghaaghvigukat
Naam taghnughhaghhani
Esnamun naghaaghyaataqegkanga
Amsaanaghllugllagmi.
Kestekaanghilnguut uyghaget ukut
Tawatelnguut ayumiqutanga tamaghhaan
Tutmaasghaqegkat yugwet maaqullghiistun
Quunpeghllak aghuliillngunaan.
Alpam Manigi
Awitaam Apellgha
Whangkuta maaten ataasiinaagpenaan upenghami pennaghtekayugutemmneng liisimakegkeput alpam manigi, ilangi aangaqluteng, ilangi mekestaaghhaagwaqluteng ayuqelghiit.
Enkaamllu alpat mangtaanglliigalnguut ighniiqelghiit temngi legan uyghagem qaayngakun.
Ayumiq laluramket kaatellghilluki sivuneput upenghanghani angyaghtuneghmeng taaqneghmeggni pennanun kiigsaghtuqayugwet.
Enkaam alpam maniganeng manigniiqayugwet.
Tawatetkayugutmeggneng liitkiit alpam manigi naten sakayugutangi.
Whaten enkaam ungipamsukaqiit, ighniyugwaaghlutenguq tuguluki manigit uteghaghtiluteng sivulighmeng manigmeggneng mekestaaghhaagwaqut manigit.
Taagken enkaam pingayineghmegteki nalighmeng estamineghmegteki uteghaghtilleteng, maniginnguq inglugtun nuvugyugtaqut.
Tallimineghmegtekinguq uteghaghtilleteng qenwat manigit inglugtun nuvugyukguughtaqut.
Ipa tawatesaghqaagut, qayughllak mangtaanglliigalnguut alpat temngi legan uyghagem qaayngakun ighnikayugwet.
Enkaam inglunginaanun nuvugyugtengngakumeng, ifkaghyugnamelnguut ifkaghaatam avaqutinaanghilnguut.
Naqamalla inglugtun nuvugyukguughtekumeng uzivellghi nengiinaghmeggnilluteng lliighyaghqat.
Taawa avaqutiyaghqat.
Tugweq / Uunghaq
Iyaakam Apellgha
Atughqat
Atullghilngughmeng igaasimeng
1 1/2 X 2 inches angkalghiimeng igameng
Kuyngem ukmangisiineng nalighmeng
mekestaghhaghmeng paper clip-meng
Ulimallgha
1. Igaasim eraser-ngan tungangakun iimguteggu igaq malghugegneng.
Nevesteggu igaq scotch tape-meng.
Nuqneghlleqaa igaq igaasimllu saagnayukanllu.
Kepnakesi igaq uneghwaagmun.
2. Kuyngem ukmaangiisii 1 1/2 inches-nghuluku kepluku.
Inglunga aghughhnakesi one quarter inhc-nguluku.
Agughneghem uzivaghaghtaghtesnaanghitaa igasimun nekegtekan.
Nekeggnakesi wayaq igaasim iqugwan inglungakun scotch tape-meng 1 1/4 inch piizngaan.
Agughhnakesi wayaq piizngalghii nekreguluku.
Taawa uunghaq taaquq.
Nekrega alngunak samun atuguq.
Iguqwa igalek uneghwaagmun kepegkameng tuugghuuq.
Mughutkayuk tamaghhaghmi tugweghmeng kelqaquq mughunneghmeggni.
Savikenghaalek nuvugyukegtameng (igaq uneghwaagmun kepegkaq) sikumun umutalesuusiguq.
Siku ugmestaaghhaakan nalighmeng qetustaaghhaakan tugweq sufluqaghusaghqaq sikumun.
Mughutam liisimaksaghqaa kanaghnaatanga.
Angyami kangqwaaghtuqami tuumkaghqamelngughmeng sikumun ayaghqusiqegkayugwet.
Inglunga nekrelek atuqellgha uglalghii.
Unangkat sikum esnenganun kaanneghata nekregluki qaakaqelghiit.
Ayveghmeng, maklagment pilalghiini unguutimun atuqayugwet.
Tuugtamun siqlugwameng nusugusiqegkayugwet.
Nekregluku nekreget ngevyegneng iknaqnaghtut.
Tuugghen atughhu.
Ketngigpeneng pinightuq.
Leghlleq
Leghlleghet upenghami kaatutangitneng iingtalukillu unaknaqegkayuguut.
Leghlleghet qawaagyagneng neghyugnalghiit maani Sivuqami.
Qikmim Ilakumtaalleghpigaa
Quutmiit Ungipaghaat
Ayumirugllak kiyaghsimalghii qikmiq uqfigtuqami ellnginaghhaghmi.
Qikmiq amaamun aglaamalghii.
Pimakanga, Amaay, qerngaamtung kiyaghteltung?
A-aa, saaqestung legan, akisimakanga amaam.
Qerngaagmek kiyaghsagusimalghiik.
Tagtalmi qikmiq sameng nagaquulluni qilugumakanga.
Ii-i qilugpenang, ineghsimakanga amaam, kaynga tagillequq, neghelleqiinkung.
Qikmiq sumeghtaghaamalghii, Kayngawha whangkutegneng iknaqenghita sanganqun amaam alikagu.
Taagken qikmim ivaghyaghtuumakanga kaynga.
Naalkelluku pimakanga, Qerngaamtung kiyaghteltung?
A-aa, angeghtuq kaynga.
Llaaghanam qerngaagmek kiyaghsagusimalghiik.
Ilangani aghneghem qikmiq qiluglaataamalghii.
Kayngem aghyuniighaa, Saa una, qilugpenang! Yugwem nagaqughlleqaaten.
Qemall tagiluni pitegqaghlleqiinkung!
Qikmiq sumeghtaghaghlaataamalghii, Awilleqa yuuk iknaqelleghpigaalghii.
Sanganqun uum aliklaataghtagu.
Ivaghyaghtughluku naalkumakanga yuuk.
Taanallu aaplaataghaa, Qerngaamtung kiyaghteltung?
Yugwem aangghaa.
Kiyaghtelqinaghlutek, ataasimi unugmi qikmiq sameng nagaquullaataghluni qilugumalghii.
Yugwem kayemaa, Takugu, takugu!
Tugugu, tugugu!
Qikmiq sumeghtaghaamalghii, Yuuk ipa alingigatuq.
Qikmiq taawa alligsimalghii yugmi.
Tefaay!
Alpa
Alpat meghem qawaakii.
Qawaagem ilangatun uqeghhmun aghulaqigatut uksumi.
Uksumi meghughhneghan angyaghnaghhneghani esghaghaqiit.
Upenghami esnemun taglaghyagutaqut.
Alpa uglaapiglleghhii pennani meghmi nalugumaataquq.
Paninang uglaghllak tengaataquq.
Alpat pennani ighniiqut.
Manigi kiyang ataasiwaqut, ilangi maalghugwaaqut.
Manigi tugulghiini alla ighniiqiit, uteghaghtiiniiqiit.
Pennani piyaqniillghani yugwet, mekelghiighet mayughluteng alpam maniganeng tugulaataqut.
Palasqughhaq tugwaaqaat.
Uglaghllak piyaqnallghanilnguq tugungigatuq.
Alpam neqangi neghaqaput, nutaghaat inikat gaaghluki.
Tukrugtekat gaaghluki nalighmeng ilangani tawatelluki neghaaqut.
Amighqwaaghi atkukaqiit.
Yuginaq qula siipneqluku alpam amighqwaaghanguq naamaaquq atkuguluni.
Tunusat Kumagnun
Tagikaam Ungipaghaa
Iimnanguq.
Kiyaghsimalghii nguuyngaaghaq, umiilgat paallghunkut, qetgeghyaankut, apayepayiighenkut, melnguunkut.
Umiilek taana qamarilakayuk.
Ilangani kiigem, nguuyngaaghaam nunalgutni taakut pimakangi, Qamarilanaqunga, qerngughutek! Kina kayaalqiilghii sanqutelilleqaqa!
Llaaghanwha paallghunkut, qetgeghyaankut, apayepayiighenkut, melnguunkut qerngughusimalghiit nguuyngaaghaam mangteghaan saaghwanun.
Taagken nguuyngaaghaam qamarilam ayaaviigha qiingutalek napaghsimakanga, saaghwakun llimakangi sanqutet.
Taagken nguuyngaaghaam qetgeghyaankuk paallghunkuk pimakek, Elpetek nuna uzivitegnegu.
Enkaangam melnguunkuk apayepayiighenkuk kayagsimakek, Elpetek naayghaq uzivitegnegu, taagken uteghnighhaasi whavek.
Llaaghanwha qetgeghyaankuk paallghunkuk sivuklutek igleghsimalghiik.
Pengughqameng talughsamek iighumalghiik.
Iighlutek pinitun meghnaalingwaaghumalghiik.
Meghnaaliyamek taana pengughqaq uzivluku, nguuyngaaghaam mangteghaan saaghwanun tagimalghiik.
Kaasamek nguuyngaaghaq pimakangat, Tagiikung nuna uzivluku!
Apayepayiighhaankuk melnguunkuk uzivumakangat pengughqaghllak.
Qesiqun uzivegkaat pengughqaanghiteftuq uyghagllaguftuq.
Apayepayiiq uteghniimalghii nguuyngaaghaghmun.
Melnguq nunmaawhtapagem kinguliiluni kaasimalghii.
Katelghaasata nguuyngaaghaam sanqutmeng tunquumakangi.
Paallghu tuunumakanga avaqutami atkugwaneng qatelghiimeng.
Aasaqminigu taagken kenlanga paallghut qateghsimakangi.
Apayepayiiq tuunumakanga negaghpagmeng.
Taagken kenlanga apayepayiighet negaghpagniighyagusimalghiit sugukelengiighmeng nguuyngaaghaghmeng.
Qetgeghyaq tuunumakanga ayaviighmineng.
Taagken kenlanga qetgeghyat qetgeneghtughsimakangi sukaaghsimaghmeng.
Melnguq tuunumangisimakanga qayughllak nunmaawhtaqaq.
Quunpeng sumeghtaghaghllagughsimalghii.
Enkaamnguq melnguut igleghsagusimalghiit naasquteng qughaghlluki.
Qamagtuq.
Pagrugwaq
Pagrugwaat tamaakut pinighrakegtat qawaaget Sivuqami.
Uksaaghmi aghulaqegkayugwet.
Ighnikayugwet pennani qilughaaghni alngunal naayghani.
Samun atuqigalnguut amighqaaghi neghigalnguut neqangi.
Iwernga neghyaghqat neqangisagmi.
Atam Liilightullgha Ipanguftuq
Tagikaam Ungipaghaa
Kiyaghsimalghii Ungazighmii aghnaq ugwilek maalghugegneng ighnelgek.
Tagtalmi ugwingighaamalghii.
Sighinegmiim yugwem nulighhilnguum nagaqughluku ugwingiillghii Ungazimun tagimalghii.
Taana yuuk aklungilnguq.
Tagtalmi aghnaq tugumakanga enkaam Sighinegmun aglaasimakangi.
Taakuk mekelghiighhaak atakaghqiita ighlekaqegkek piiqegkek, Qagavek alngunak ilatqaghtaghpenatek, qaagkut amyuqetaghllagtut amyuutkelleqiistek.
Puughsimaqegkek ighneghegni inqun ulapesqellukek.
Llaaghanwha aaneghmegni naayghanun aghulaqaqelghiik.
Tespagani ulapaqelghiik.
Mekelghiighek iknaqughimalghiik saama anglimalghiik.
Ilangani uksuum unanguluku tungtuquyaamalghiik.
Uteghnighlutek nagneghumalghiik esavghaallghiinun maligusimalghiik.
Tamaana yuuk naghughqughluku awalighpigaaghllutek nefkaghaqelghiik.
Llaaghanwha ayveghaghlutek taglaghaqelghiik.
Tamaana taglaghtuullghii naghughqughluku kaataqelghiik nemun.
Tawaten kiyaghsimalghiit uksulqusiq.
Ataasimeng unaanguluku tungtuquyaghlaataamalghiik.
Tungtullutek atghaamalghiik aghneghtughllagluku.
Tungtukegkatek kaatulluki nagneghlaataamalghiik yuuk tamaana maliglluku esavghaamalghiik.
Atangita awalighpigaaghtesnanighaqsaqek.
Tawani aghtuumalghiik ayveghaneghmeng.
Tamaakut ilangi ayveghaalluteng taglaghtuusimalghiit elkek ayveghaghnaqumalukek.
Qenwat whanikumakanga.
Ayveghaqaghllutek iiwenllu yataaghqaqaak uyughaa kelutmun qiivyalghiimi esghaasimalghii puyughpagmeng.
Anengani araaghaa, Iii, iikutiinkung!
Anengaan ayveq peglluku kelutmun kilgaaqumalghiik.
Esnenganun sikum kaasalghiimek nutem ameltughqwaaluni.
Naqam iiwleng taangavek siku saagrukegtaq.
Tamaana saagrukegtaq siku anuqmi legan meghem tevyaghqaa.
Taagken ketmun qimagumalghiik.
Uyavaghllaglutek kaasimakangak iighwilngughllak.
Sikuvagnun mayughlutek tespamani qaayngitni laagullutek kiyaghsimalghiik.
Uyughaan pimakanga anengani, Weni tuqusighnaqngunghilkumtung sanaqi!
Taagken mekelghiiq nuyekliq tunagmineng saguyighluni ilagaamalghii.
Ilagaamaluku uyughaan nagaquumakanga uyavaghpaneng meteghlluk qalghilghii.
Ilagaan qamagsamigu uyughani aapsimakanga, Sameng nagaquutaghhneghisiin?
Uyughaan nagaquteghngaaghmi akisimakanga, Waniwanllu nagaquutaghhneghitunga.
Alla ilagaamalghii.
Ilagaamaluku meteghlluk qalghighlaataamalghii uyavaghpaneng, iwernga maateghniineng qantaghanlluni.
Uyughani aaplaataamakanga.
Maaten uyughaa nagaqunnimalghii.
Nagaqughngaaghmigu nuyekliimllu alla ilagaamalghii.
Ilagaamaluku alla meteghlluk qalghilghii nagaquumakangak qantaghanlliighaghluni.
Ilagaan qamagsamigu uyughani pimakanga, Nagaqunghitaqa!
Iwernga nagaquumakangak.
Alla ilagaamalghii.
Qenwat qakma uqeghhmi qalghiimalghii, Quqquqquqquqquq.
Anengaan meteghlluk pimakanga, Awii.
Whanganginaakuma pinaanghitunga!
Uyughaan aaptaa anengani, Sameng piiqa?
Akisimakanga, Piiquq whanganginaghma taglaannalunga.
Qakma qalghighlaataghtuq meteghlluk, Quqquqquqquqquq!
Anengaan pii, Aaa, nanghiiqunaqi!
Uyughaan aapsimakanga anengani, Sameng piiqa meteghlluk?
Anengaan akitaa, Whaten piiquq, Nanghiiqunalunga maalghugulutek.
Taawanginaq uka tumemi mayughyaghqaq uusqalghii.
Anengaan uyughani qemqaaghaa aanalutek.
Aanlutek uyughani neveghtesqumakanga.
Neveghsan aqumluku gginaa kenimineng saapumakanga.
Taagken meteghllugwem ghhataasimakek igleghsimalghiit quulvaqun.
Igleghlluteng, igleghlluteng nalugusimakangi.
Tawani meghnaalimalghiit.
Anengaan uyughani neveghtesqellaataamakanga.
Neveghsan aqumluku gginaa saapluku kenimineng ghhataghlaataamalghiit.
Mululuteng naluglaatamalghiit.
Piyalghiimeng meteghllugwem meghnalivigkun naayghami alungutellelegmi uyghagkun nalugusimakangi.
Tawani aghuliighumalghiit taawanginaq naayghaq mayughvigiteftuq.
Anengaan ilanga tughneghani tuqluumakanga amikluk.
Amikluk qalghiimalghii.
Anengaan aleghquumakanga amikluk, Whanganginaakuma pinaanghitunga!
Uyughaan aaptaa anengani, Sameng piiqa?
Anengaan kiimsiimakanga Piiqaanga whanganginaghma mayunnalunga.
Uyughaan pimakanga, Wetkuqun whanga sivuklunga mayuullinga, taagken elpek.
Llaaghanwha amiklugwem sivukluku uyughaa mayusimakanga.
Taagken uteghfikumakanga anengaa.
Qaygeghllutek nemun aglaamalghiik.
Mekelghiighek nemiingit ilagaanneqegsaataqelghiit.
Qagum nunalgutem alignalghiingiighhaa ilagaqayuwhaa ilagaataqelghii.
Ilangi piiqelghiit unga tuqumanilukek nagaqumaniluteng.
Atangat kingulighpigaaluni ilagaamalghii.
Ilagaqestaghngaaghmi nepiiqaghluni akuzimalghii, Llangaqa whaa sikum ilunganillunga ilagaghtunga, iqlengiqunga weni!
Alla ilagaghlaataamalghii.
Nepiiqaghluni pimalghii, Ilagaqestaghngaaghma meteghllugwem piinga ghhataannalunga.
Aygumun aghulaqukung.
Igleghllutung aghuliighlutung sikukun meghnaaliikung.
Taagken aghulaqlaataghtukung.
Aghuliightukung ingani meteghllugwem meghnaalivigani.
Weni iqlengiqunga.
Kaallutek mekelghiighek iiyakun qineghllutek nagasimalghiik.
Qama atangak ilagaghaqeftuq.
Ilagaghngaaghmi nepiiqaghluni akuzimalghii, Taagken meghnaalilunga amiklugwem mayuutaanga.
Qaygeghsamtung tagiinga.
Kaasama iiyamun mayughtunga.
Taaqumalghii ilaganeghmeng.
Nukalpigat pimakangi, Enta qakmavek iiyamun agigsaghtuqaghtek.
Nukalpigat aanyalghiimeng paaghqiteftuq.
Qayughllak mayughnaqsata awatmun mekelghiighek ullghitaamalghiik.
Iteghluteng ungipaasimakangat.
Mekelghiighek nenglum saaghwakun aqumumalghiik.
Atangak ellmineng aanluni esghaamakek.
Iitghesqumakek.
Quyakumakegket.
Atangita pimakek, Salutek uugllughestek?
Taanegken ima takaghpagllelgaataaftuq.
Yulleghpagkun qutengukung.
Atagkenka pimakek, Llaaghinaan takaghpagllelgaataamaaq!
Uyuqliim akisimakanga, Llaaghinaan elpek iyellgaaguten!
Taagken kenlekluku awavaghllagnaniimalghiik mekelghiighek.
Qamagtuq, tefaay!
Tekeyiighaq
Aapghaqiit Sivuqami tekeyiighaat upenghami kingulighpigaluteng kaalluteng sivulighpigaluteng uksaaqestanghani aghulaqaqelghiit.
Tekeyiighaat ighnikayugwet qenaghmillu qenaavzeghaghmillu imqaghlleghani.
Qawaaggaat tamakut tengqaghlluteng mangtaghmeggneng ukigaghtaghvikaqegkangit yugwet naghughlleghhiit, mangtaghmeggnun pinayukata.
Ilutuqaq Afsengaaghaghhaq
Quutmiit Ungipaghaat
Ilangani, aanumalghii unaanguluku afsengaaghaghhaq.
Aghnelqusiq aviilluni uteghnightuq ighivgaamaan.
Nengyuni ungipamsugutaa afsengaaghaghhaam, Whanga iknaqellghuftunga, pinighqallghuftunga, nangyiitellghuftunga nunivagmi.
Naten liigiksin? nengyaan aaptaa.
Eltughaan kiimsighaa, Aanlunga riigtemeng igleghsalghiinga kaatunga meghmun.
Yakughyugpenanga pugwimameng aghvightunga inglunganun.
Liisimakaqa taana meq pugwimegkan, pii nengyaan, quyngim tuumkaa.
Qantaghaqun naghughsimaaq quyngiq, tumangi mengumaat.
Nengyuni pilaataghaa afsengaaghaghhaam, Nagaten.
Esghaghaqa naayghaq enmis naghughtaqa.
Liisimakaqa, pii nengyaan, taana temkenguuq naayghaaniken.
Afsengaaghaghhaq wata ungipaghtuq, Piyalghiinga pillugutaqeftuk kayngek, tagnelghiillu qatelghiillu.
Alingegpenanga peglleghqutagka.
Nengyaan pii eltughani, Kayngengunikegken taakuk nguuyngaaghaankunguuk yaqellengetaankuk.
Nallghughqaataghyatni qiyaaq afsengaaghaghhaq.
Nengyaan nenglaqluku pii, Iwernga elpek alingumangilnguuten, ipapik iknaquten, pinighqaghtuten.
Taawa itagnaghiiq afsengaaghaghhaq.
Tefaay!
Sangameng Quyngit Aghulisigatat
Quutmiit Ungipaghaat
Ilangani, quyngim nallaamakanga afsengaq.
Afsengaq peghqinghumalghii.
Afsengaam aaptaa, Quyngiq, navek piiqsin?
Quyngim akitaa, Vegaaghmeng meghmeng ivaghiqunga.
Afsengaam pii, Wiin iighaataghteltung.
A-aa, aangghaa Quyngim.
Quneghhnaqunga sivukluten elpek iighi ivaghlleqamken, Afsengaam kayagtaa.
Quyngiq iighyaghtughtuq vegaaghtuqamun.
Taawanginaq sighuneghqek aliituk.
Afsengaam maatghaq naalkaa Quyngiq qayughllak sighuneghqek esghaqek.
Quyngim pii, Haa, elpegngam iighi ivaghnaqamken.
Quyngiq quneghsan Afsengaq iighyaghtughtuq vegaaghmun.
Quyngim ivaghaa, ivaghaa Afsengaq.
Whavemun kenlanga naalkigataa.
Egllungllaq Naghaaghutmeng
Iyaaka
Atughqat
Igameng meghutlugmeng (Oats-m, meghaatangllaghyaghqam qantaaneng)
Plastic-meng umegmeng
Pumsukegtaatmeng, savigmeng mekestaaghaghmeng
Kuyngem ukmangiisiineng, wayameng trash bag-em qeputaaneng
Construction paper-meng suflukaghqameng, umegmun tugutaghqameng
Ulimallgha
1. Kelgutelleghtun, kepiitekek qantaghqwaaghek naten three nalighmeng four inches-ngulukek uusqaghtulkek.
Taagken qiighvigkaq negigusaghqaq.
Negillgha egllukaghqam angtalkek nasiqullukek.
Plastic umek qayegkenkun nekegsaghqaq.
2. Qiighvik umengllaghyaghqaq egllukaghqam kepellghegkeneng.
Uumwaaghngasqellukek umegkaq 1/2 inch aangluku qiigvigkameng uzimun iiksaghqaq.
Kelgutelleghtun reghighsaghqaq uumgem asilighnegha triangle-nguluku melukegtesqellukek eglluk.
Tape-pesaghqaq tugumavigkaq umegmun.
Egllukaghqam kepellghek asiliqutaalukek ulimayaghqak.
Egllungllalghiim piyukelleghmitun uusqaghtutkaagkenka keplukek.
3. Kepsaghqak maalghuk uniistaaghhaak wayak nalighmeng kuyngem ukmangiisiineng 2 inches-ngulukek.
Igaghqwaaghmeng qantalget wayaaghhaat trash bag-mmun qeputat pinightut.
Peghllukek wayak qukagkenkun Tape-esaghqak umegmun kepellghem tuungkek.
1/2 inch piizngaagkenka peghngallghem tunganga umegmeng.
Agughsaghqak piizngalghiik agaghsaghqaalukek egllum esnegkenkun qiighvigem nallangakun.
4. Taam qantaghqwaaghem uumgakun angqaperukeglluku tereghyaghqaq 1 inch-nguluku diameter esnenganeng tungangakun 1/2 inch awavantutkaan.
Taana angqaperukegtangllaqaq pilagyaghqaq qukaakun.
Taagken avellghek taakuk qukagkenkun pilaagaataghyaghqak.
Angqaperukegtaq estamaghqesaghqaq.
Estamaghqellghet alla qukiikun avegyaghqat.
Taagken enraq quulmun agughqughyaghqat.
Suflugmun aatesvigkaagut.Egllum qaayngakun uumgusaghqaq.
5. Imegyaghqaq angqaperukeglluku construction apper suflugem ukimallghan eslegtalngatun.
Scotch tape-meng nevesluku saagaghhnayukan suflulighvigmun iquga kanaghsaghqaq.
Taakut suflulighvigmelnguut quulmun agughquqat qaayngitgun sufluget aatestekayuguyaghtut.
Igaghqwaaghulghiit ukut uniistaaghhaagut sufluk nuqneghnaanghitaat.
Sulpik Naapleghhii Kaviighmeng
Tuugghim Apellgha
Sulpik quunpeng sumeghtaghaghaqelghii unkuseniighmeng kaviighniighmeng uksumi.
Uspeqaqelghii neqesghightughnaluni temngi tamaagun nunivagkun uyavanteghllagpenaan nemeng.
Piyugmeng kaasugnaghluki siifqaghnaluni.
Sulpigem kaviighmeng naaptaghaghtelleghqani sighimakegpenaan siifqaqaalghii.
Unaaminginaq esghaghyaghtughnaluki unkuseni yataaghquq.
Atangan repall pimakanga, Kii, legan siiftuten esghaghyaghtughnaqsiikii?
Sulpigem atani qingsikaghluku yukemsugsimaghmi aghulaquq.
Kaasaghtughyamigu unkuseniighvini egtugruugtuq.
Sivuliit unkuseni qantaghanlliighaghyamiki wata egtugnegha sukaaghtaa.
Kaasaqminiki avangiteftut.
Temngi egtugsimaanga avangirrugneng!
Sulpik uniighmiqepiglluni pimalghii.
Maaten unkusema tuunglighhiitnun kaasaghtuquma emta egtugruuggnaanghitunga, Sulpik ellmineng akuzisimalghii.
Kaasaghtughyami ima nuqetmikun taaggun egtugllaataghtuq.
Elngaatall quupkaamalghii unkuseni esghaghyaqminiki kaviighhaghnguq taawa naapsimalghii.
Iiskek angqaperukguutuk, ungelegsimaghmi esghaghluku naaptani.
Natenngam tuqunnaqsikun kaviiquna, Sulpik piiq, Entaqun atuusaqumkun, ilagaasaqumkun aghulamaghma aghuliighnayaghtuq amqeghhnaqnayanghiitaanga.
Taagken atughtuq aghulamaghmi.
Kaviighhaam aghuliighluni esghapagaa.
Maateqwaaqun elngaatall angalkellaataghtuq, iikunnaqlaataghtuq.
Sulpik enraghngam araamaghmi talligni aghulasimaagkenka tukaamalghii.
Paninang kaviiq aghuliinghituq angalkuq elngaatall.
Ima unaanguluku esghaghyaghtuqaqegkangi unkuseni.
Aghnelqusiq tuqunnaqem tagtalngani kaviiq, elpengyalghiimi mamlegsaghtughaqeftaa.
Iighwziigumaghmi, quneghsimaghmi, qesiqaamaghmi taakunginaghhaagneng niinghutfikegkaa kaviighhaq.
Qenwatlu tuquteqaghtekaa.
Esghaghyaghtunghitii ilangi unkusemi qayughllak mamlegtekanga.
Sulpik kaasan kaviilighluni nemun angayuqagkenka aghyughaat muluughllalghii pengginniluku.
Sangan muluughutanga ungipaghsughaat.
Sulpigem ungipaatii piyaqliilleghmineng tuqutinaqem kaviighmeng.
Atangan aaptaa, Natenmi tuqusigu?
Sulpigem kiimsighaa, Ilagaghtunga, araghtunga, talligka nengugullukek aghulatagka, tukaghtunga aghuliighesqelluku ngiiggnaluku.
Atangan apeghtughaa kaviighmeng tuqutilleghmeng.
Pimakanga, Unaghsiighwaghhaq qaanghanun kanaghlluku amqeghtekagu ulleghlluku tuunnaken ighsaqghwan nallangakun.
Aga sukatepiglluni tuqullequq.
Tawani uksumi Sulpik liituq kaviighniilleghmeng tuqutilleghmeng.
Elngaatall naaptaghtaquuq.
Sulpik Iilqayugwigalnguq
Anagutaam Apellgha
Qalugyaam ighneghhani, Sulpik, ungipamsugutaqegkanga ullghitiilluku qimugsimeng igleghusiqaqsaghniluteng.
Aapghaqegkangallu Ghhaveq, pingayuwhaghneng qikmiqluni tevraqayuguyaghniluku.
Qalugyaankut qikmilget ataasimeng, qamisluulget, ullghitalget.
Sulpik qimugsighnaqumalghii toboggan-nek qamiskellukek.
Qikmighteng Pot, uyaatighluku qiipraghuteneng snap-petii toboggan-mun.
Igleghhnaluni aqumqaghtaqsalghii yeghlegi qikmim uughqaghtaqegkanga.
Qenwatlu qikmiq kilgaanlenguq Pot-tem esghaghluku malighqaamakanga ugwavek Aatneghmun.
Sulpik taklaan toboggan-kun qamumakanga.
Aantani Pot aghuliighluni aantaghniightuq.
Sulpigem qamughtaaghnaqutkaa igleghhnaluni, aghtughaa.
Sulpigem neghnillelghutaq plastic bag-a naalkelluku Pot-mun naaghtesluku maghyaghqughaa nemeggnun.
Kaatuteqaghsamigu petugwaa.
Iteghnaqngami kameraaghllagegni itegmighqutngwaaghaak.
Saayguraaghmun iteghluni amigem saaghwakun nekeveslukek qamavek ilutmun iteghtuq.
Paaghqiteftut.
Sulpigem suflugwaghhani agaghfiganeng ateghlluku suflugwam mesiighaneng, sangighquusimeng, ighllughwaatmeng ketfaatuq.
Sivukluku suflugwaq sangiglluku taagken ighlluughwaghaa.
Ighlluughaatni mingllinnaqluku mesiilghutaghhaak aagullukek kuuvumakek.
Mesiilghutaghhaak maketqaghhnaqlukek enraghngam suflugwani uullghaghsimakanga.
Mesiiq kuuvegkaq nepsagluku paper cup-ngiighhaghmun sivughluku enkaam aghalghutaghhaagnun mesiilghutagnun kuuvumakanga.
Suflugwani mesiighqeghngaaghmigu esghaamakanga sivuqliq nakeghsaatanga naannaaghta ayemkaamalghii uullghaghtaqngami.
Nakeghsaatnga pin-netngaftuq.
Suumqaataa jacket-mi estegani three penny-ngiighhaq tuquuqaq naalkutaani.
Taagken tuquuqameng aanesimakanga pin-nga.
Alquutaq table-legneng tuguluku puunga uspusaqminigu nakeghsaatetun umutatkaftuq.
Ulimghusilghutak ketfamakek.
Pumsugwegnekun alquutaq amqeghtesluku puunganeng hacksaw-meng kepusimalghii.
Ayemegkaq nakeghsaan usputaqluku nakeghsaatengllaaghaa suflugwani.
Alquutaq kepegkani walamnaagmeng neghuvaghsaghluku sayugwaatagnun kanaghsimakanga.
Iiiwenllu ulimghusit kanaghqutaqii angayuqakek iteghaatuk.
Naangan kuuvelleq mesiiq esghaghluku ukmangightestaa Sulpigmun pimaan, Sanganqun kelengaluten pingigasin!
Ingaghquulluteng Sulpik qavaneghmeng aghtughtuq.
Quunpeng Qalugyaam ungipamsugwi qimugsighnaqellenillu sumeghtaghaatkii.
Allamenguq alquutaghhaam puung kepegkani nakeghsaatnguluku naten apelleghqaa nulqaaviighutkaa.
Sulpik liisaaghaghtuq sangwaat sumeghmini piyaqniitesugnilnguut eltughyalget katam qimugsighnaqaqngaami.
Sulpigem pinighsaqaqeghngaaghmigu nakeghsaan, aliingumalghii qayughllak naangan kepnequq alquutaq naalkegkumigu aghyuughyaghqaqegkanga.
Umyugwagni ataasiightaak unaami aghtekan naani ungipannaluku.
Aga qaviinaamaghmi.
SULPIK NULUGHYALGHII
Tengutkalgem Apellgha
Aghvaghllugllak siqineghllugllak.
Sulpik manughameggni pilagtughvigegni aqumluni savighhwaaghaqaanguq unaghsighhaq.
Neghsangllaghnaqutkaqughnguq atami naangqumeng neghsangllallghatun.
Savighhellgha ifkaghaqelghii qenwat kamelluuwhaghqeklu savighhelleghllagughtuk.
Aliinesaggaq nulughyaghyaquma, sumeghtaghaamalghii, nulughyaquma iqalluggnayanghisinga.
Semqatwhaligni imeglukek estegmiglukek atami nuluusii ivaghyaghtuumakanga.
Samengam iqsaknaqsinga, sumeghtaghaamalghii, saghyalghutami naalkunnayanghisingaa.
Ivaghiyalghiimi iqsak naalkumakanga.
Nekegsimakanga nuluusikun.
Una iqsak aghsaan aangepigta, sumeghtaghaamalghii, iwerngaqun sameng alla pilanga, entaqun iqallugni iwernga takumsunaghtuq.
Esnamun atghaamalghii, iggaarqitaaghumaghmi ighungiighhaghqek takestaaghhaak, eslegmaruggaak.
Nuluusiq uyamiga piisteghllagluni iqsaga piyullghakun aghulasimaghmi.
Esnamun kaalluni miluusimakanga iqsani.
Meq qateghllugllak iqsaga awavaqaaqun tekisimalghii.
Aqumluni utaqiimalghii.
Qagivzeghaghhaat ayemaatallghita, siqinghemllu maatneghan qavaghnistaa.
Qavangsiyaquma, sumeghtaghaamalghii, Iqallugwetluwha qavaataqenghitat.
Qavaghluni qavanguumalghii aangelleghpigaghmeng iqallugmeng esghaghaqegkemmineng.
Elngaatall seghleghllaguftuq.
Qakemkuni, iqallugnaaqungiighhaam uzivgaghaqeftaa iqsaga.
Iqallugnaggaam kaasaghtughaa iqsagrugllaga, papasqitallghan meq imaghllugtaa repall.
Taagken nalugutfikumakanga iqsaga.
Sulpik upum taghtughaghsimalghii.
Elpengyalghiimi nekevghaftuq, saam sayugwaghsimakanga nekefqaghtesluku.
Uwhiiy! Sumeghtaghaamalghii, itagnaghnayaghtuq iqallugsaquma, saamna entaqun qavanguqegkaqa iqallugpagllaguuq.
Sayugwaataatkallghuughumalghiik.
Sayuvleghaqaghneghminigu, iqallugwem sayugwaghteghllagaqegkanga.
Qenwat qagivzeghaghhaghnun kaasaghtughtuq.
Ugumi... akuzimleghaghtuq, Iqallugwem yeghlegi whanga entaqun neghnaqaanga.
Iiwenllu meghmun kaannaqaquq, esghaamakanga ilakumtaani, Aallgutaq, ukigaqeftuq esnamun Honda-gmikun.
Aallgutaaq!
Sukatepestaaghluten tagi!
Kayusiitinga! araamakanga.
Aallgutaam esghaghyaqminigu Sulpik sayugsiilghii, tazingavek sukeravikumakanga.
Sukalluten!
Sulpigem pimakanga, Petuggu una ullghitaghpegun.
Iknaqngiighhatek qamaglluki sayugsiighumakangat, petukaghsimakangat ullghitagnun.
Uughqaghtaallutek igleghtesimakegket ullghitak.
Mayuutkelluku esnam uusneghwaaghanun uteghmun esghaamakangat gginaa meghmi kayullunaaghllagem.
Iqallugunghituq!
Aallgutaam pimakanga Sulpik, Sangaawatuq?
Sayugyaqmegnegu, ggutelegllaguftuq.
Iyeghllagkek neghsam iiyngatun angkalghiik elkegkenun ayuqlutek.
Salluugwem qaanghani, ggutangi tawaten pilagtuusighpagem ggutangatun ayuqeftut.
Entaqun taglaatefqaan piyaqumtegnegu.
Aallgutaam pimakanga Sulpik, Neqniitesugnitepigtuq.
Sulpigem taawa kayutami neqnii suumqenghilkanga.
Takuyunghitngwaaqaa.
Aleghquusimalukek, salluugwem aglugni taghpaghteghllaglukek uumgaghsimakek.
Uskughwat sakequmalghiit.
Upughluni Aallgutaam igleghaghteslukek ullghitak mekelghiighhaak qeteghaghtevziimalghiik.
Naallghwaaghpagsamek uteghmun esghaghyaqmegnegu, salluuk aga naghullgutaqeftuq angtughhaastun niinghullghiistun.
Meghqun tekisalghiimi siqfallaguuteghllagumalghii.
Seghleghhalek!
Aallgutaq pimalghii, Ima anagiighpung.
Nakaa, Sulpigem pimakanga, Whangkutung anagiinkung!
Mekiitlegteghllagumayalghii!
Suflugwamun Qantangllaqlu Akmagtangllaq
Iyaaka
Atughqat
Igameng
Tapghaghpawaaghmeng
Tape-meng
Suflugwamun Qantangllalleq
Liighqutaaq nekeglluku igakun tereghnakesi uzimun.
Negikraghluku terelleghqun qukaakun peghhnakesi liighqutaaq terellengeltatgun.
Tasilighvigkat ukiqughluki tape-pennakesi qaaynga qantamllu uumganunllu qillghutfigkaa.
Uumga tapghaghpawaalighnakesi.
Akmagtangllaq
Liighqutaaq nekeglluku igakun, tereghnakesi uzimun.
Negikraghluku terelleghqun peghhnakesi liighqutaaq terellegeltatgun.
negikraghtekek maalghuk 1/4 by 1 igaameng tasilighvigkak.
Tapghaghpawaaghmeng kepullghaaten tasigkamengllu umegmunllu qillghutusighqameng.
Tape-pennakesi pisqellghatun.
Mayeraaghpagllak
Mekengam Apellgha
Ungipaghani imanii, mayeraaghpagllagnguq taana aangepiglleghhii yugrukutaaghllak mangteghalegllak nenglulegllak.
Tallimagyaget aghnaghangeltaghhaat inghuyaamalghiit.
Inghumaluki mayeraaghpagllagem takumakangi.
Qimagusimayalghiit malighqaghluki kaalluki ratamiiragminun kanaghqusimakangi.
Paaskek tapghaghmeng qilleghllukek uyamiglukek aga navek aghulaquq.
Kii, aghnaghangeltaghhaat alingruughusimalghiit.
Ataasiq pimalghii, Navek pinaqinkut?
Piillghaghqun ataasiq qineghsalghiimi unaghsiq napaqaghllak inga takwaaqeftaa.
Uyamini kaatulluku ateghlluku taana napaqaghllak aleghqumakanga, Unnaaqekangaa, unnaaqekangaa uunnaaqepilugwatgi!
Napaqaghllak pakregaghsimalghii qukamikun.
Mayeraaghpagem taaggun ratamiiragni napaqam iqugwakun asighusimakek ayugwilluku.
Apeghiighluni pilaataghtuq, Unnaaqekangaa, unnaaqekangaa uunnaaqepilugwatgi!
Kii, taklaaghaghsalghiimi napaqaghllak pikaarugllaak quulvaghpani aghnaghangeltaghhaat.
Mayeraaghpagllak aglaghluni neminun iitghumalghii.
Kii, aghnaghangeltaghhaat alingruughuteghllaget qaprakaghpenateng ifkaghnayukameng.
Qiyaaghutengeltaateghllaget qiyamreghaateghllaget.
Elngaatall tawaani qenwannguq iiyngit puuvuuteghllagtut qiyaaghwaghllagem aliingem ifkaghnayukameng.
Tawaaten qiyaamaluki ukimallghaghqun qineghsalghiimi ataasiq samanguq afsengaghhaq asingitni naghughhnaqaqeftuq.
Taagavek pimakanga, Afsengaghhaq aagyuuq llaaghan yuwhaayengalghiiten ilemuteqaghtikut.
Afsengaghhaam quulmun esghamakanga, Ilemuteqaghhnaanghitamsii aamta whaa neghniimsugumaluta milughpagaataghaqaghpesikut tuqutaqaghpesikut!
Aga naghughtuq.
Kingunganeng legan qiyaaghuullaataghtut.
Tawaten pimaluki kaviighhaq enraq uka.
Kaviighhaq naghughhnaqngan ataasim pilaatamakanga, Kaviighhaq aagyuuq llaaghan yuwhaayengalghiiten ilemuteqaghtikut.
Uka tagiimalghii.
Legan quyaasimalghiit aghnaghangeltat ukiggnaqegkangi.
Natenqun ilemullamsi pikarugllak?
Kaviighem quulmun aapsimakanga.
Mayeraaghpak whaten pikaaguq legan, Unnaaqekangaa, unnaaqekangaa uunnaaqepilugwatgi! aghnaghaghhaam kiimsiimakanga.
Kaviighhaam aatakqun napaqaq aleghqughyaqminigu, Unnaaqekangaa, unnaaqekangaa uunnaaqepilugwatgi!
Sunami napaqaghllak pakregaghteghllagnaaghta.
Pakregaghsan kaviighhaam taana tapghaa iqlugsaqminigu, iqlugsaqminigu qenwat ilemtaa.
Ilemsagu aanleghaasimalghiit aghnaghangeltaghhaat estamat.
Ataasiq aghnaghaghhaq teghtughhneghmeng mataawitaat qiyam qavanghumillaghqelluku sama teghhaani ratamiiram.
Aa, tawanlli qavaghli! ataasim qenwat pimakangi ilani.
Aghnaghaghhaat taakut uninnaqngaamegteggu inghukaghhaateng katagluki ratamiiragnun vegaaghllagmeng imighlukek tawanniluteng pisqelluteng qilleghsimakegket.
Petuglukek napaqakun aghnaghaghhaat aatak araghtut, Unnaaqekangaa, unnaaqekangaa uunnaaqepilugwitgi!
Napaqaghllak taklaaghaghteghllagyalghiimi aghnaghaghhaq pika ellnginaghhaghmi qavaq.
Qimaguulluteng uyavaghpanun elngaatall iiskughsimakangat mayeraaghpak.
Mayeraaghpagem esghaghyaghtughnaqumakangi ulaaghllani tugumiiqluku, Naaki aghnaghaghhaat esghaghyaghtughnaqanka.
Mayeraaghpagem takuluki kaalluki napaqaghllak aleghqughlaataghaa, Unnaaqekangaa, unnaaqekangaa uunnaaqepilugwitgi!
Napaqaghllak pakregaghteghllagyan ulaaghmineng pilagaghsaqminikek ratamiirak vegaaq pagunghaq ifkaquusimalghii.
Aviisata aghnaghaghhaat qefliqluni wata pilagaghtaghyaqminikek aghnaghaghhaam iqelqwa kepqaghsimakanga.
Kekaa, kekaa, kekaa, kekaa!
Kumakightekaghnaghaghpenga, kumakightekaghnaghaghpenga.
Enta kumakighnaqamken, aghnaghaghhaam qiyamaghmi pimakanga.
Huk aa-a, mayeraaghpak kaagkasaghsaggaghneng.
Ingaghsan aghnaghaghhaam kumakighaa.
Afsengaq, nguuyngaaghaq, melngu, kinguk, sangwaa kumakeftaa.
Legannguq tuqutaqii.
Mayeraaghpagllak qavaghtuq nunakim.
Qavaghyan iiskek paarghuliighaak inglugtun.
Taagken mayeraaghpak qavaghluni, qavaghluni aghnaghaghhaam pimaan teghtughsimakanga, Uyuq pikavek meqsaghtaa.
Mayeraaghpak esghaghnaqsalghiimi aghtughtuq.
Sangaamek iyegka saak.
Saa, qavaghpeniwha nevuusimanghitak, aghnaghaghhaam pii, Taslughnaqamken pikavek meqsaghtaa.
Amenam taslumakanga mayeraaghllak.
Kaatulluku kiiwegnun pimakanga, Uuhuk meghi, meghi!
Mayeraaghpak meghyalghiimi, meghyalghiimi, meghyalghiimi kiiwek qamagaghllukek.
Kii, nekevnaqsalghiimi aqsaghllaga meghllagmeng imighluni.
Aghnaghaghhaam pimakanga, Pikavek yeqay usneghwaaghmun aghulayaghtaa atuulleqamken taslughnaqamken.
Iiskegnguq natengiighhaq qelperegaaqestaghaqeftuk.
Taslumakanga tespikavek.
Kaatulluku pimakanga, Uhuk, aghula!
Aghnaghaghhaam atutaa elngaatall.
Qetgeqaamaghmi yaagpagsaghtuq aqsanga qupaghteghllagtuq.
Piyaqminigu tuqungwaaghluni mayeraaghllak.
Aqsanganeng aanleghaatuq qayuutaq, sagneq, savik, ulaaq, sangwaa.
Ilangi aghnaghangeltaat tagilaghaasimalghiit.
Aghnaghaghhaam kayagsimakangi ellngitlu tugulaatesqelluki.
Quyaasimaghmeng atghaghtusimalghiit.
Tefaay!
Yaywaali Nulightulghii Nanumeng
Apangaluum Apellgha
Kiyang uglaapestaalghiim tazingkerugllak imaa nanuut yuguyaghniiqegkangit.
Taana nagatkaqa ungipaqnaqaqa, nanuut yugsugnitutangi yugwestun nangaghneghi ayuqutangi.
Elngaatall yuuk nuliilek, pinilghii sakun allaaghhinaghqun.
 Ilughaghhaa yaywalingiighhaq yugughtekestaq ellnganilnguq nengilnguq qayughllak.
Aflengakngukanga ilughwaghhani pinitungwaaq iwerngaqun amyughwaaghem saaghwakun aghsaaghmikaatkaqegkanga.
Enkaam uksaaghmi sikuk taginghegkeni yataaghquteghllagaqelghii yuuk unangniighusighqameggneng.
Uunghaq, uyiiq apeghiighsaghaqegkangat qayughllak sikuk kaaskayek piyaasaghqaawaqelghiit.
Mekelghiiq sumeghtaghaqayuuglleghhii yugughlleghhii.
Ellngaallu uunghaghhaghmeng ulimasiimalghii.
Luuraq maligulluni nengighyaghqaaghhnaluni kayutngughhnaluni tawavek nengllugutminun.
Leganqun yugwem ilughani esghaghaa uunghiitaghtughnaluni qinuyugtaa, Seghleghhalek ilughaqa uunghangllaghaqeftuq sangwaangam aqsaquunaqa, uunghiitaghtughnaqukut whaa.
Elngaatall taanastaghhiinaq qaanghan imaqaa.
Qenwat ilughaghhaan pimakanga, Kitumun uunghiitanglliisqellunga pizinga, naangilngunga nulighhilngunga nayagilngunga wetkuqun nuliighpek uunghiitangllaghnakanganga.
Kii, yuuk wata saghiighquq, qinuyugtaa ilughwani uunghiitaghtughnaluni.
Qenwat whanikuyan meghnughluni mekelghiiq kagtaghsimalghii aanumalghii.
Tespikaninguq kelutangitni qilughwaaghllaget ellnginaghhaat.
Tespikegkut uqiighhiitnun uqitaghyaghtumalghii.
 Iiwen whaa kaataquq uqitfigkaminun qilughwaaghllaget mengqughusimalghiit elngaatall.
Esghaghaghsaqminiki amik qelpeghaqeftuq aghnaq whaa qineghtuq, elngaatall ineqsunaghllak.
Aghnam pimakanga, Sangavek nangllegnaghqesin saquzin aqlaghaghllagmi nemetekestaghngaaghpek?
Mekelghiighem ungipaataa, Elngaatall ilughaghma qinuyugtaanga uunghiitaghtughnaluni.
Wasiwa kitum uunghiitangllaghlleqaanga.
Tagi iitghi utaqiiyaghtaa uunghiitangllaghnaqamken, aghnam pii.
Iteghyalghiimi nenguftuq.
Taawanguq kelutangani nanuum amiiraghllaga esghaghaa.
Elngaatall aghnam pugniighutaa sameng akututaa.
Akutunneqegsaghluku apeghiighyaqminiki sagneghllageklu sagnesquvegaghhaaklu iiggem imaghhaghqek imightuumakangi.
Aghnam pimakanga, Taawa apeghiightunga atghaa.
Qinuyugllataqangaten nungyaghagneng qiinqiinaghluten araghhaaten whaten Uunghiitamaang, uunghitameng.
Tuunelleqamken.
Taakuk angeneghllagkek naatghem qukaakun llinakegken, tamanganun neghesqellukek.
Taakuk sagnesquvegaghhaak ilughaghpenun tuunakegken.
Whaten pinaken, Ang, taawa uunghitaghtaa elngaatall.
Taaqegkatki enkaangam aanunnaketen tugunaaghanka.
Mekelghiiq atghaghtuq.
Legan iteghtuq ilughaan pilaataghaa, Seghleghhalek uunghitaghtughnaqukutlu entaqun kelegyaghtumaa uunghitangllaghtekaghqani.
Mekelghiighem pii, Kitumun uunghiitanglliisqellunga pizinga, avangilngunga sangilngunga?
Yugwem tawanlenguut pii, Seghleghhalek maakughsi neghlaaghpenaasi kepsughyaghaghllequsi uunghiitaq seghleghllagunaquq ighivgaghmi whani.
Qinuyugtelqinaghyatni mekelghiighem ilughani tawavek pii, Qinunaghhalek una, sullevneghhalek!
Mekelghiiq taawavek piigwaghluni nuukinaghluni nungyaghagneng araghtuq, Uunghiitamaang, uunghiitameng.
Whaa iiwen aghnaq.
Sagneghet tuunii.
Mekelghiighem itghutii.
Kii, sagneghnaggaak naatghem qukakun lliik.
Esnevaghlusi taakuk neghitekek, Mekelghiighem tamaakut kayagtii.
Taakuk sagnesquvegaghhaak mekelghiighem ilughaghminun aglaataak, Ang, ukuk elpek neghikek.
Elngaatall uunghiitaghtaa saaqsin.
Ilughaan mekelghiiq pii, Kii, ugumikepigsimazinga mekelengestayuwhaak ukuk kepsutkaghqaghhaanghilnguuk tagivaghagken.
Legan qallegpenang neghi, mekelghiighem akitaa.
Esnevaghtuulluni neghunneqegsaatut.
Taana ilughaa sagnesquvegaghhaagneng tugulluni neghlukek esghaneghminikek almesiqlukek.
Amawha tugulluni neghluni esghaneghminikek almesiqaqegkek.
Mataawitngwaaghaak naangteqaghhneghmeng.
Iwerngaqun kepsughllagngaaghmi neghyaghaak.
Aghtughyamikek, Ii-hi-hi-hi-hii, kepsughtunga.
Taawa uunghiitaghtughqaghpenga, iluuy.
Uunghiitaghtughnaqaqluten saaqsin uunghiitaghtaa, mekelghiighem aghsaghsimakanga.
Yeghlegillu weni kepsumaanga, Yugwem sagnesqughhaak tuunumaagkenka pii.
Mekelghiighem tugulukek qamaglluku imaa kanaghtaa qaneghminun.
Aanulluki sagneghet iteghtuq.
Iiwen ingaghtaquq mekelghiiq ilughaan takwaa.
Kii, enraq qinuyugtaa qemqaghwaaghaa asunnalutek.
Liisimakegkevnga nulighhilnguunga, naten pinaluten pizin, mekelghiighem pii.
Kitumi uunghiitangllaghtaten?
Nulighhisaquvek avanginnayaghtuten.
Whaa nuliilguftuten esghaghhu, ilughaan pii.
Qavaghtesneghitngwaaghaa mekelghiiq ilughwaan.
Qenwat qavaghtesnaqenghiisatni aanluni tespikavek taglaghlaataghtuq mekelghiiq.
Legan kaatuq qilughwaaghet qelpeghaghullaataghaa.
Salaataghtaten? aghnam aaptaa.
Elngaatall qinuyugtaanga qavaghtesneghitaanga ilughaghma asunaluni, asunnalutung, mekelghiighem ungipaataa.
Legan atghaghluten whavek kayagtigu tagliisqigu, aghnam kayagtaa.
Mekelghiiq atghaghtuq.
Iteghyan ilughwaan pilaataghaa.
Qinunaghhalek una, kii sullevneghhalek.
Enta pikavek qilughwaaghnun taglaa, mekelghiighem tagliisqaa.
Ii, nutemqun peqliqutaaqaghpenga pilegllagughngaaghpek, yugwem pii.
Piluguragkiighluni aga taglinaamaghmi.
Legan kaatuq qilughwaaghet qelpeghutaa.
Iteghyalghiimi elngaatall aghnaq piniq kakiqeftuq taawa.
Yugwem ingaghhunnaqutkesaqminigu aghnaq.
Aghnam piiqsaghanguq, Qinuyugtaghpenga ingaghfiknaanghitamken, ingaghlluten qavaa.
Ingaghfiknaanghitngwaaghamken.
Ii, yugwem qinuyugtaa.
Pilaataghaa aghnam, Qinuyugtaghpenga ingaghfiknaanghitamken naqamallameng ugwingighhaqa kaana nuliighpenisaqan ingaghfiknayaghamken.
Maaten kana aavngaaq neminituq, iqitngaaq.
Temngi piiten aleghqughllagluku nulighqa taglaghtunga.
Qaviisqellukek pikaqaqa, yugwem pii.
Tagiightenqun kelguvikaghllaken, aghnam pii.
Nanilghagni makregsaqminigu reghightuq kanavek nenglumun.
Esghaghyaqminiki kana ugwatangani ilughwaghhani atkuwhaghmineng uligluni enmis qavaghaqeftuq.
Nuliinillu esghaghaa ellnginaaftuq.
Enta sangulukek pizikek allakaghmetuk teskankuk.
Whangkutung allakaghmetukung.
Ingaghteltung, yugwem sagiqutaa.
Qenwat aghnaq talliikun tangyeghakun tuguluku sayugsiighluku lliighaa yugwem.
Kii, yuuk una qinunapigsimaa, aghnaq piiq.
Nanuum amiiraghllaga aghnam aalluku yuuk ugwiighhaa, tuqutaa.
Taagken yugusii mingllilluku atkuni mataghlluku tawantuq.
Taagken unaami qenwat nighugtaa.
Ilughani iteghyaghqaq mekelghiighem qelanqaa.
Mulunginaghyan qenwat aanluni qilughwaaghnun taglaghtuq.
Legan kaatuq whaa amigem qelpeghutaa.
Naagu ilughaghruka pengegluku qenwat esghaghyaghtughaqaqa, mekelghiighem aghnaq aaptaa.
Esgha taanata ilughaan, aghnam kelguvikaa, Ilughaqegken legan qivghuksukuvgu qivghuksaghqaqegken.
Qinuyugsanga taawa qinukuumaaqa.
Whanga yugunghitunga esgha taana amiiraqa.
Aygughllequnga nemnun sikuk maalkiinaqayek, maani kiikaatkagunga.
Saama nanglleklutenllu aghuliighvikamken whani.
Mekelghiighem pii, Maliggnaqamken kitumqun aflengaklinga.
Taawa qinuyugtaqnaaghaatnga maantekuma.
Elngaatall nangllekistekamken elpek.
Aghnam pii, Maliggnaqngukuvnga sameng sanqutaaghhaghmeng guunniighukaghaghmeng avelghaghpenang kelqelghaaten.
Mekelghiiq atghaghluni yataaghquq.
Amennguq mekelghiiq ughluvellgaaguq.
Ughluveni, saningughtani tuguluki taglaghtuq.
Taam aghnam amiiraghllaga aghiqngwaaghaa qayughllak atuqnaqegkanga.
Aghnam aasaqminigu amiiraq leganqun nanughllaguftuq.
Taawa unugmi aanlutek aygumun aghulaquk.
Esnevaghyamek mekelghiiq nanuum sigutegmi akulegkenkun aqumesluku pugwimutaa.
Pugwimutaaqegkanga, pugwimutaaqegkanga sikumun kaanneghmegni uugllutek piyugmeng lliighaqelghiik.
Igataneghmegni nanughllak unangnineghmini neghsameng unakengaqelghii.
Iwerngaqun mekelghiiq neghesluku aminaqegkii ellngan qamaglluki neghaqegkangi.
Tawaaten kiyaghtekak.
Tagtalmi sikugnitkullaaghllaglutek qaallgutaa nanuum, Amenam taawa meghnughtunga.
Meghnutamken, tuqlughinaqunga kugwemneng paayghesqellutung.
Imani aliiqata kuugghenka tallughyugyaqunang kakavyaqunang.
Payeghnaketen gginiit qukasalegluki esghamakluki sanaanghitaaten tawaaten pikuvek.
Nanuum taawa vuusleghet uqiighat anigunga iiggaa.
Sugrugwegni kanaghllukek tawaavek kii ugwinighllagaataghluni sivuglluni igleghtuk.
Tazinganiqaaghaq tawaatengwaaq alla pilaataghtuq.
Pingayiitangani tawaaten pillghem kii sivungat aga pengetaagteghllagaa qapraguteghllak aliighsugnituq.
Taakwa taakwa paayghiinkung, kugweghma taakwa paayghiinkung.
Aatak pisqellemtun pinaqelghaaten, nanuum pii.
Tughwaaghyalghiimi kii, nanulghuteghllaak pangalgutaqeftuq.
Legan mekelghiiq taagken nanuum saaghwaneng aqfaasnaq pisqellghatun paayghii sumeghtaghamaghmi, Siingenllu tuqukaalghiinga neghipiglluku.
Kii, kaatulluteng mekelghiiq quyaksaqmegteggu nanuut nagun ipa sugrugmigaqaghllitgu alungaghtaqluku.
Nayagtengllu taana kaalluku quyaakaat.
Mekelghiiq elngaatall nanuum qaaynginaakun aygughtuq.
Nemeggnun kaatutaat.
Nanulghuteghllagnguq tamaa.
Ataasighnguq taawa aangepigteftuq.
Itghutaat nemeggnun mekelghiiq.
Atkuteng mataghqughyaqmegteki yugughquutut.
Uglaghyagaghllaguftut elngaatall.
Ugwatanganiteftughnguq taawani nanevgaghllak sananiqaq.
Tawaten tagtalmi aghnam pimakanga mekelghiiq, Ugwikaghqalgunga qaga.
Nagaqughtunga ugwikaghqamanguq aqelqaghniighnaqaaten, tuqunnaqaaten nuliighqani wayaghnaqniluku.
Whaa unaminginaq legan kelegnaqaaten.
Mekelghiighem akitaa, Qayughllakqun pilanga.
Elpek nangllekestengiighhaqa maligtekaqegkemken tuqumatkennaluten.
Legan yugusiqa peglluku ayuqaqa.
Unaami qakma mayughii iiyiitnun.
Kelgiyaghtum pii, Naagu mekelghiiq tesqamna aqelqaghsi nuliighqiighnaqegkaannguq kelegyaghtiisqaa aglaghlinguq aaghqutaannaqaa.
Aa-a, aglaghnaqunganguq, mekelghiighem kiimsighaa.
Mekelghiiq pilugugtuq.
Nanevgaghllagem ugwategnilnguum qaallgutaa, Kaamgegka ukuk aatikek qiighniilnguuk.
Mekelghiighem esghaghyaqminikek ii, nanuum ighughllagi itegaghtumaghmeng.
Naka whateteghngaaghma pinaqunga, Mekelghiighem pimaan aanuq.
Mekelghiiq maliglleghaataat aghnam kugwelghutangan.
Ii, yugllaguftuq qerngughtaaghvik kanglluteghllagluni ayuqeftuq.
Taawanguq nanughnaggaq talliikek naflumun kenleklukek melqiiteghllakak.
Qughsatkughnaaggaaftuq uteghpaarkitaghaqeftuq.
Elqunevragllagek taawa saaghwani.
Mekelghiiq ellnga legan whateghllugwaaghulghii qughsatkughllak kaasaghtughluku aghuliightuq.
Mekelghiiq qughsatkughllagem pii, Tamaakeraaghinaq nuliighqaqa wayaghtesneghmeng pilunga tagsiqlighamken.
Taawa nanghiqaghluki wiin aghniighnaqiit.
Enankin nanghiighutaghllutung entaqun itagnaghyaghqaalghiikung.
Kayaalqegkuvnga taawa aghniighlleqegkevnga.
Aamtaam whanga kayaalqegkumken paninang whanga nuliighqaqegkegka.
Qughsatkum mekelghiiq pii, Kelengatiinga aangqaghhamneng whaken milughnaqamken.
Taagavek aglaqaghluni miluyagaghpaghquyalghiimi uka aqfayngwaaghyalghiimi.
Kaallukek elqunevraagek tallimineng pategyaqminikek uka leveklutun mekelghiighmun tagistaak.
Natenqun pilanga siingenllu kayaalqesaghqaqegkanganga, mekelghiiq sumeghtaghaghtuq.
Taakwantaaghaghlukek paasqamaagkenka itegamineng akiqaghyaqminikek elqunevraagek pelimnneqegsaghlukek kagimtengngwaaghlukek.
Legan kagimleghwaaghhaalutek ifkaghtuk.
Kii, aganguq iisqamsuwhangunani aglaghtuq neminun mangteghaminun qughsatkughllak.
Ii, kayaalqenniluku qughsatkughllak mekelghiighmun elngaatall esghapagyaq araateghllagtuq.
Aghnam kugwelghutangi nemeggnun aglaghtut mekelghiiqlu taana.
Iteghyata nanevgaghllagem taawum aaptii, Qayughwam natetutak?
Aangqiighumaa mekelghiighem umiilegput tazinga.
Aangqakek kagimsimaak, naliita kiimsighaat.
Taawa yuwhaat tamakut maalghuwhaghneng ighullgaat, inglungunghitut.
Taakwnanguq legan mekaa nanevgaghllagem, Inglungunghitut!
Unaami qakma keleglaataghaat mekelghiiq, Yuwhaghnguq esqamna aqelqaghhaghsi aglaghli aghniighnaqegkaannguq estaghaannaqaa.
Mekelghiighem kiimsighaa, Ahaa, aglaghnaqunga.
Natennaqlaataghta estaghaghvik.
Nanevgam ungipaataa, Estaghaannaqaaten meghmun ayuqelghiimi pennami.
Tesaama meghem teghhanitut pingayut uyghaaget.
Ataasiq teghiglugwestun angkaaq, ilanga qetgaghwaaghtestun, enkaam pingayaat angtaaghllagestun.
Tazingum umiilgem taana qukaqliq meghmeng aliightestaghtaqaa palaghhaghmeng ayagaghhneghminigu teghhaaneng samaken.
Nanevgaq pilaataghtuq, Nukalpigaalunga whanganginaghma qukaqliq taana weni ghhataghteghpagaqaqa megheng.
Aatak naten pinaqelghaaten.
Ayapghaatagka ukuk aatikek.
Mekelghiiq piiq, Yeghlegillu tawaateteghngaaghma alla pinaqunga.
Taawa aglaghlaataghtuq.
Pennam qagughrugwani uteghpaarkitaghaqeftuq qughsatkughnaggaq.
Tawaatengwaaq pilaataghaa qughsatkum, Kayaalqegkuvnga aghniighlleqegkevnga, aamtaam whanga kayaalqegkumken panineng nuliighqaqegkegka.
Esghapagnga tawaten pisqelluten maghyaghqunnaqamken.
Qughsatku pennaneng aga estuuq meghmun.
Legan aga naagu taluqaghtuq.
Esghapaguteghllagem esghaghaat qetgaghtestun uyghak angkalghii aliqapigesnaghluni aga kalevuq.
Taawa nuugluni uugtuq.
Haa, elpegngam, kayagtaa mekelghiiq.
Giniwan whanga pinaanghilngunga tawaten, mekelghiighem akitaa.
Iwerngaqun asighlluni qepqaghtughluni estuuq.
Aghvequtem angtalnganeng samavek teghhanun kaatqaghsalghiimi taawa uyghaget pingayut.
Taana maaten aliqaghtekaa qughsatkum kefkaghyaqminigu imani uqengestaghhaaguq.
Taana angeneghllagat angtaaghllagestun angkalghii aatakqun ayagaghsaqminigu quulmun meghmeng ghhataghteghllagaa.
Aghnam kuugghwita ukigaghfikluku mayuutnginamaan mekelghiiq.
Taawa iisqangunani aglaaghaqelghii kayaalqenghatni qughsatku.
Taawa ighivgaghyagu nanevgaghllagem qaallgutaa mekelghiiq, Unaami piqaghhnaqaaten entaqun.
Qayughllakqun pilanga neghipiglluku tuqukaalghiinga, mekelghiiq akuzilaataghtuq.
Unaami qavaghluteng aghsagu keleglaataghaat mekelghiiq.
 Tesqama aghniighnaqegkaan ingum aqfasqaa aglaghlinguq wawerngannaqaanguq.
Ahaa, aglaghnaqunga, mekelghiighem kiimsighii.
Taawa piqaghhnaqaaten, nanevgam pii.
Sullevneghhalek atkuka una aannaqiigu enta qiighnalghii.
Yeghlegilluu, itagnaghtunga tawateteghngaaghma, mekelghiiq pilaataghtuq.
Ughluvghhani yataaghqelluku kelqelluku aglaghtuq.
Kii, pinqusimineng pagsinga uglaghtuq imani.
Taawa elngaatall nanuq uteghpaarkitaghaqeftuq saagrukegllagmi sangighhiilngughmi.
Kii, inglugtun yugllaguftuuq pagsingateghllak.
Taawa kaalluni ughluveni taana yataaghqaa mekelghiighem.
Kingulighpigaguq una pilqa.
Kayaalqeqaghtekumken taawa nuliighqaqegkegka whanga, nulighqelleqegkegka.
Kayaalqellaataquvnga salungaqun pilanga, qughsatkum pii.
Tawaaten piluku mekelghiiq ii, tazingapighqaqaghluni qughsatkughllak ugwiinighllagluni, ugwiinighllagaataqaghluni sughugyaqminigu uka elngaatall.
Legan ulmighulluku utaqalgiighaa mekelghiighem.
Liisimakngwaaqanga angvangha reghilnguq.
Iwerngaqun kaasaghtungestaghluni qughsatku agitaghsimaghmi ighighnnaqngan angvanghakun pitegtaa.
Leganqun aaygunga aga iitqaghtuq.
Nagneghyalghiimi aga sivutmun ullghitaghtuq.
Tuqungwaaghluni aghuliightuq.
Taawa tuqutaa.
Kii, pinqusighmeggneng pagsingalghiit elngaatall araghaat.
Mekelghiighenkut aghnamllu kuugghi aglaghyata nanevgaghllagem aaptii, Qayughwam aa natetutak?
Tuqusimaa, mekelghiighem tuqusimaa.
Umiilgiisimaakut, ungipaataat.
Nanevgaq akuziiq, Hiik, taawaa maalghuwhaghneng ighullgaat yuwhaat inglungunghitut.
Tugumiighhiit guututangit suvinaghtuut aqnighnaghtut.
Samikneghmegtekut ilangani malighquneghmegtekut iyeput tagitugughtesteghllagaqluki aawmeng qesitestaqluta tawaaten aneghtekaagunga whanga anglinghhaalunga.
Anagikusighllaguftughnguq arekull.
Ii, pilugugtughtuq nanevgaq.
Aanluni nenglum qaaynganun mayughluni araquuq, Nunalgutemni maani nagaatengnga, nagaatengnga.
Umiilgiisimaasii amyuqetaatkestezi kagpagumaa aqelqam.
Pinighiyulghii pinighilghaaq, aklungighiyulghii aklungighilghaaq.
Sallgughiyulghii legan itemuq taawa.
Avangiitusi, amigighwaaghtengiitusi.
Tawaaten akuziluni iteghtuq.
Mekelghiiq nangllekistemineng nulightughtuq.
Tagtalmi ighnengumalghiik.
Naqam enraq veghunnaqutkeghllagaat mekelghiiq nenganun nulighhallu ighneghhallu maligullukek.
Enkaam qanimakangit sakighiita aglaasimakangit.
Nanuut yuguluki mekelghiighem kiyaghilgutkegkaqegkangi.
Tamaaken apalluqluku yugwestun ayuqniqegkangit.
Tefaay!
Yupigem Homonym-ngi
Uzivaa
1. Angqaperukegtat kuyapegam akeleghraaghanilnguut apelghiini taamun kuyapegamun uzivaqniluku.
Taam kuyapegam uzivaa aangepigtuq.
2. Sangwaat saam uzivenghaki.
Yugwem manteghani uzivaa.
Yupigem Homonym-ngi
Qukaa
1. Yugwem qukaa, Yugwem qukaa amestaapiguuq.
2. Saam alngunak qukaa.
Tapghaq peghlluku qukaa nalluniighnaken.
Yupigem Homonym-ngi
Qikmighwaagha
1. Ayveghem, maklagem, neghsam neghqwaaghi sipsamelnguutlu, ggayegmelnguutlu.
Neghsam qikmighwaagha whanga pilleqaqa naghaaghutnguluku, pii naani mekelghiighhaam.
2. Naghaaghutet ulimaaghet qikmit.
Ighneghma qikmighwaagha naasqwighaghsimaaq.
Yupigem Homonym-ngi
Iiynga
1. Yugwem teghikusam, saama alnunak iyelgem inlupigaq esghaasii.
Uum qikmim iiynga saa?
2. Iyegaatem iiynga inlupigaq.
Iyegaatma iiynga avituq.
3. Sikuum ukimalgha.
Uum sikuum iiynga kagpestaapiguuq.
Sivuqam Ungipaghii
Quutmiit Ungipaghiit
Sulpik
Ungipaghat
Imlaangiighhaat
Imlaangiighhaas tamaakut.
Aftanaqmteki maana tamlungiighhiitgun seglluki tekemnneng nayugluki.
Maana... amiiraaghhii ghhataghlluki.
Taagken ghhuughaqaput.
Ghhuunemteki legan amiirii ghhataghaqut yugusimeggneng.
Itegaghhaaneng iiggaghhaaneng ghhuughwaaghluki.
Taakut ukimallghi qilleghlluki naasqwakun sevlughakun.
Qillaghlluki lliiqaput nateghmun.
Legan melqwi kiinghaqut ggatamaghmeng amiiras taakut yugusimeggneng.
Ghhatanghata qafsinaneng qavaghqughluki Ghhatanghata itghuiluki aftaaqaput.
Aftaluki sevlughhwaaneng uugken qapiqeltaghluki naasqwi.
Uulsimiita.
Ighneghwaaghhii estughitneng qepughluki iiggillu itegiillu.
Uusluki satangi qaaskaqluki kevighaqiit.
Kevighluki taaqneghmegteki nateghmun ateghlluki kinengllaghaqht kenlanga kinellghitnun.
Ugtinghaq
Ugtinghas tamaakut.
Alngunak ugtinghiiqaput amiirat meqegkat nalighmengllu uygaaghet kiighutesnemteki melqwi meqesighluki tawaten ghefsighluki ghefsighluki ghevenghata agaghlluki aqlaghsighluki.
Aqlanghata kakiiqaput.
Amiiraghhaas tamaakut kakiiqaput.
Kakiluki enkaangam ugtinghet tamaakut uqfiillegam qaayngi sanguluki atighaqatki.
Savighhwaaghluki savighhwaaghluki whangkuta sakmani.
Tepenghata uqfiillegat saghnaluki.
Qaayghulegenghata savighlluki savighhenaamaluki legan unlleghumaghmeng kavightaqut.
Qaayghumengllu saghnaluta qaayghus tamaakut savighhwaaghluki ugtinghitkaaqaput sakun sagneghwaaghqun kavighutet tamaakut ughtinghitet.
Sagneghwaaghqun kanaghlluki maatnelghiimun meghmun kuuvenemteki aga kavighqwaaghaqut.
Puufsighluki tawani puuvneghata kavighqwaanghata.
Meghtuumiita legan tawavek amiiramun kakikamnnun kuuvaqaput.
Kuuvluki tawaten imegluki lliiqaput.
Itghuugunneghsighaqaputi.
Ketfaghluki tawaten iiggemnneng elngaata mingugutaqaput amiiras taakut mingugaqaput.
Mumigtaqluki minguglluki minguglluki imegluki lliiqluki itghuugutesqelluki.
Qafsinat qavaghqughaqaput qafsinaneng qavaghqughluki tawaten esghaghaqluki kavighsimanghata.
Kavighsimanghata ugtinghitet taakut nusugraghluki.
Siighnam kepellghaanun kanaghlluki.
Alla atughqaalluki saghnaaqaput egsigataput.
Enkaangam taakut ugtinghat kelaggnemteki kehigi saafluki.
Maana aqlanghata aqlaghraanghata mesiighhaghmeng satangi aga aghighhaqapus tamaakut ugtinghat.
Ghevnaanghitut mesiighem ghevesnaanghitii itghuugunneghsighluki pellumghaghaqaput nengestaqaput taawa ugtinghiiqukut atughqaghqaqaput.
Sukilpaq
Sukilpaghhaas tamaakut, pennaani, anaavagluki kiingitaaqut.
Enkaam...anaavagluki atkugkameng naanneghmegteki atkugkaaghhneghmegteld aftaaqiit nayugluki seggegpenaki tallighhiitgun nayugluki yugusiita.
Naasqwi kepluki nusugluki tallighhiitgun uusluki naanneghmegteki atkugkaaluki keligaghaqiit.
Qayughllak ilangi qugintaghllaget.
Keligaghluki qugiinii tamaakut taaqneghmegteki.
Neghighluku, neghighluku qavngarugllak ghhutet kiyang taghnughhaghnun ughhustaqiit.
Enkaangam tamaakut sukilpaghhaat kanaghquulluki aghvigaqiit.
Kenlanga mesiighneghitngwaanghata.
Maaten legan meghtukaalghiikut meghqun sategtaqnayagaput.
Soap-elighluki.
Taagken apeghiineghmegteki ukmangighwaaneghmegteki taaqneghmegteki sateggneghmeng nuvughluki sukilpaghhaam amiiraghhii tamaakut amighqwaaghii.
Nuvmghluki agaghtaqiit uksumi aqlaghami elngaatall satangiighhii.
Aghsughaqut.
Kiinghaqut.
Itghunneghmegteki tukruugfagilata uluwaaghaqiit.
Uluwaaghluki tawaten atkugkat naanneghmegteki seggughaqiit.
Qafsinwaaqat imani atkuget sukilpat nallukanka.
Enkaangam kakiiqiit.
Qaaynganeng entaqun.
Maana qaaynganeng melqwaneng kakiluki.
Kakiluki naanneghmegteki atkuget tamaakut taaqneghmegteki qikmiraaghhaghmeng nagnaaqusighluki aliin paayngi puvisighaqiitlu qikmiraaghmeng taghneqegtaa maqaghllaget uqemelengestaaghhaat.
Ighneghlluk
Ighneghlluges tamaakut ayveghem ighneghllugi maklagem ighneghllugi maklaguugut aatghi.
Iingunaghllagita qilungi natangi iwerngaqun avelghaghluki qilungi entaqun. 
Saghnaaqiit ayveghaneghmeggni meqelluki taangani tawaten piighhaqiit.
Piighlluki taglaanneghatki ughugsighluki itghuiluki sagneghqun.
Ughvughaqiit qaanmangi meghqun.
Meghmeng kuuvluki imighluki ughvughaqiit.
Ughvughwaaghluki qayuutaqun saaglluki ayveghem ighneghllugi tamaakut.
Qaayngi kdigaghaqiit ughvigkun.
Keligaghluki qamaggneghmegteki, uusluki qaayngi tamaakut.
Taaqneghmegteki keliganeghmeng uusluki ilepenghaaghi.
Enkaangam, maana uullnaqneghmegteki uyghaggaghmeng kanaghfikluki narangunaan legan uultaqiit.
Uusluki uullneghmegteki enraghngam ilepenghaaghi keligaghaqiit.
Keligaghluki tawaten taaqneghmegteki sagneghllagkun sakun ughvughaqiit.
Aghhutanga tamaghhaan meghi simighaataneghmegteki anigumeng anigut ghevnapiggniiqiit.
Anigumeng kanaghfikluki ghevngwaanghata sivuqaghaqluki saaqluki.
Ghevngwaaghwaanghata ghhuughluki uksumi aghsughhnaqneghmegteki iniiqiit.
Aamtaam aghsughhnaqenghinneghmegteki kiigmi iniiqiit.
Ghhuughluki ghhuughluki tawaten qamaglluki nayemtaqiit.
Nayemlluki tawaten agaghtaqiit.
Agaghlluki kiinghwaanghata itghuiluki seggughluki iimgumiita imegluki imegluki taawa qamagtaqiit taaqaqiit.
Aghsughtas tamaakut uksumi.
Maklagut tamaakut keligiigatiit qaayngi iiggemeggneng kumlumeggneng qaayngi ikughaqiit.
Sanguluki atighaqsaghet estugtaqiit.
Estuglluki taaqneghmegteki elngaatall.
Maana uusiuki ilepenghaaghet keligaghaqiit.
Uksumi tawaten aghsughhneghmegteki kanaghlluget aatghi aghsughtaagut.
Tamaakut ighncghllupiget igfineghlluget aghsughtellghelnguut qaliqaqiit.
Aghsughtas tamaakut ighneghlluget aghsughtekat.
Aghsughtaawaqut aatghi kakineghmegteki.
Siighnaq
Siighnat tamaakut enkaangam ayveghem siighnii angtughpagem aghnasalgem siighnii.
Amalleqa ayveghaneghmeggni saghnaaqegkangit siighnii.
Kelengakepiglluki pilagnayukamegteki imanalgunghata taglaneghmegteki imani nusugiuki sagneghpagkun niivluki.
Amalleqa ughvughwaaghluki ughvughluki maanaaqiit.
Qaayngi sivukluki qapighaqiit savigmeng.
Piigyaqunaki pikegken iglagaaneng kanavek qapighhaqiit kelengakepiglluki.
Qapighluki taaqneghmegteki uusluki amalleqa keligaghaqiit qaamnangi.
Keligaghluki taaqneghmegteki sagneghpagkun tamaagun kanaghlluki ughvughwaaghaqiit.
Aghhutanga tamaghhaan meghi simighaqluki, tawaten upenghami siighnii nekegsaataqut.
Anigumeng melighaqluki.
Anigut ghevnapiggniiqiit.
Tawaten amalleqa ilangi aqeftaghaghqaaluki pineghmegteki aghsughtaqiit.
Elngaatall siighnas tamaakut kagpagusighllaguut atuqaqsaghiit.
Neqmun, aqeftaghaghamun unatapsugmun saguyam siinganun siighnat atuqaqiit.
Akitupigtut maani elngaatall.
Aghnasallghiinaam angtughpagem siighnii saghnaaqiit.
Amalleqa ghevngwaanghata ghevngwaanghata ghhuughluki.
Ghhuughllagluki elngaatall ilangi aangepigtaqut.
Ghhuughluki inillghaataqun agaghquutaqiit pakregneghakun.
Kineghtuutaqut kiinghaqiis tawaten.
Kiigmi Sivungami
Kiinghagu, sivukluteng kiiwet pinaghtuutaqut.
Nani tanqimi entaqun May-mi, nalighmeng June-mi taakwani.
Anigu ughunghani, piitesiighat nunivagseghat piitquutaqut.
Enkaangam qawaaget ighnilaghaataqut.
Manigyaataqut tawani tanqiini June-nem, alpam maniganeng.
Enkaangam nunivagseghat piitquunneghani, aghulaghquutaqut aghnat, nunivagyaataqut.
Akmagutaghhateng imightuutaqht.
Ququngaghmeng saghnaaqut, angukamengllu.
Neghighluku taagani, kiyang neghsapigmeng nayugaqut nunivaataghqameng.
Nayugluki kinenghata aghisluki uspeqaqiit yataaghqaqiit.
Enkaangam awataghpaget kinenghata taakut yataaghqelluki.
Sivukluki itegii imighaqiit ququngaghmeng.
Taagken ququngaghmeng imighluki, navek qalqasiin asinganun.
Tawaten melqwi qamaninganilluki nunivagmeng kevighaqiit, kenlanga iiggaghhillu taakut imighluki ququngaghmeng.
Nunivagmeng imighluki ilangakun nunivagtuneghmeggni, iwerngaqun pikavek, esleqaqiit.
Nunivaget nuughnaqenghata ququngaghmeng imighaqiit.
Qilleghlluki teptaaqeluki (teptaaqaqiit).
Taaqneghmegteki, saayguraaghem qaaynganun qaakaqiit, nalighmeng siqluwam qaaynganun.
Uksaaghmi taakwani nalighmeng uksumi taakwani mumigtaghesnaghaqluki uksutestaqiit.
Enkaangam ilanga saghnaaqelghiit.
Siklaghniighaqut aghnat tangiqameng, qullikameng, akughameng, uqfigameng, saqlagmeng, saghnaaqut.
Siighnam kepellghanun kanaghlluki navek aqlaghalighanun mingllitaqiit.
Uksumi taakwani tangightestaqluki, unangenghata nutaghakun, kemekragkun uququn.
Enkaangam yuges tamaakut yataaghqaqut, quugkameng quugsaghtughaqluteng, siimghumeng qupughaqluteng quugmeng, tagiquutaqiit mangteghameggnun.
Uksumi quugkaaluki nalighmeng mayughtiiqut unaghsimeng.
Uksumun quugkameng.
Amalleqa, yataaghqaqut pinighsaghaqiit mangteghateng maqaghsaghaqiit.
Sangwaa neqesghaghqaq, neqesghightughaqluteng.
Saaqluteng yataaghqaqut uksumun.
Qawaagniighaqut ngelqaaghaghmeng, leghlleghmeng.
Leghlleghes tamaakut ghhiitaghluki agaghtaqiit ulpeglluki.
Ngelqaaghaat tamaakut ilangakun ghhiitaghluki akmagutagnun kanaghquutaqiit, uksumun neqekaghqat (neqekaghqaaluki).
Enkaangam nani taakwani uksaaqestanghani igaghyaghtuutaqut taghnughhaput.
Igaataqut uksulqusiq holiday-neghagu taaqluteng holiday-luteng alla piinlighluteng igaataqut uksulqusiq, kenlanga upenghamun.
Upenghami taaquusaghaghaqut qayughllak samavek Pugughileghmun angyaghyaghtuutaqut.
Aghveghniighyaataqut.
Pilaataquneghmeggni maalghuk, pingayut, estamat, unakaqiit.
Qamagtengngwaaghluni allulluni yuuk, mekelghiiq, tevuutaquq.
Pilagyaataquq.
Pilagaqiit aghveghllaget.
Taaqneghmegteki nengighqaqluki.
Inpiqughaqluteng.
Enkaangam aghveghniiq taaqenghani enrak angyaghtequutaqut
Upenghami ayveghmeng, maklagmeng, teghiglugmeng, neghsameng neqekaghqameng.
Siqluwalwaaqsaghtut.
Siqluwalwaaqsaghtukut, maaten siqluwapagiisimaaq.
Qantaghtughluki, pinitun kagpagluki, nutaghaaluki, kumlasighvigmeggnun kanaghquutaqiit.
Enkaangam neqa legan aklukaghtegpenaan.
Unangniiq itaghnanghani, pininghani, unangsaghwaallghat neqemeng legan kagpagllagaqut.
Siqluwalguluta neqa manguna tamaana tuugqughluku.
Siqluwat ukmangighwaaghluki, kanaghquutaqsaghiit.
Neqekaghqaalukillu.
Qikmimunllu neghqutkaaluki.
Amalleqa maana... amiqenghata aghnasinghaghmeng amiqiiqut.
Ayveghet aghnasalget amiiqiiqiit.
Amiqiluki, uqiighluki, upenghami tawaten amiqalugkun angyam amiqalugakun qantaghluki meqesighaqiit.
Meqenghata esneliluki aghnat kiigtaqiit.
Taaqenghatki niightughaqiit yuget kinellghitnun kenlanga.
Kinenghata maana, imegluki, navek lliiqiit, maanasqelluki atughqaqegkangit.
Ilangakun entaqun ayumiqulleq wiin amiitegpenaki kiyaghutaqiit.
Enkaangam amiiqas tamaakut enrak tanpeghat meghmun ateghlluki aghisighaqiit kelliimi.
Aghisighluki aghinghata aghnat piighhaqut ivalumeng, aghveqinghaghmeng.
Piighlluteng tawaten asisighqameng sivuyaganun pikaghqameng, kingunganun pikaghqameng.
Piighlluteng naanneghmegteki qiipat tamaakut aghisighluki sameng uqigtuqameng uyghaghmeng nalighmeng sameng iqugikun kanagun uyghighluki agaghlluki pikavek sakun pikagun agaghlluki nengesighaqiit.
Nengenghata taawa amiqinaqneghmeggni atughaqiit.
Aghnat qafsinguluteng, kakiiqiit angyat.
Maana.... asiiqutlu uugnangillu kingungillu kakilaghaqiit.
Nallukanka naten pilallghi.
Tawaten iwernga amiqiit.
Taaqneghmegteki kuvighluki piineqaqiit, taawa lliiqiit.
Apeghiineghmegteki, atughqaaluki angyas tamaakut angyapiget upenghamun. 
Kiigmi maaken savikenghaaghmeng angyaqluteng upenghami angyaghtughaqut.
Kiigmillu navek pineghmeggni angyaqaqiis tamaakut.
Kiigmi enraq amalleqa nunaaghmeggnun pilaghataqut.
Unangniighnaluteng, iqallugniighnaluteng, iiggnaluteng, akingughtekanga maaten tugutluklu, artifact-llu specimen-a.
Naalkuteqaghhneghmeggni elngaatall akivagsitkaqiit tukfightughtet aglanghata.
Llaaghanwha legan samun akituqamun.
Ullghitamun samun allgeghusiqaqiit.
Enkaangam kiyang uksaaqestanghani iiggaqut elngaatall.
Qawaagniighumaghmeng.
Uksaaghmi mughusimaghmeng.
Uqlighsaamaghmeng, unangneghmeggni amiiriit saghnaluki akingllaghaqiit.
Neqangis tamaakut ilangakun neqetuneghmeggni agaghlluki aqlaghsighaqiit.
Nutaghaghyuneghmeggni nutaghaaluki gaaghaqiit.
Taana elngaatall megnunapigsaghtuq.
Awalightuutaqluteng avangilngughnun nenun.
Awalightughaqluki elngaatall.
Tawaten neqa quunpeng ilameggnun tuunluku ayuqaqsaghaghput yupiggaghni whangkuta.
Laluramket pillghitni share-eluku yulgutemnun avangilngughnun.
Neqepik
Aftaluki neghsat unangenghata, gaaghaqaput.
Maana... ugkelliluki, meghet taghyulighluki, ilangakun aghipsaalluki, ilangakun kiteghqelluki depends on naten piyukellghestun.
Enkaam ayveghetlu tawaten piiqaput, maana nutaghaaluki maana ugkelliluki mangunat, kemekralighluki.
Qilungi ughvughluki uusluki, ilangakun ighsaqutlu gaaghaqaput.
Aghipsaalluki piyunemteki kiteghqellukillu.
Uuk, maana ilangakun neghsat kinengllaghluki aqlanghata ama gaaghaqaput, neghsatiu tamaakut.
Inglut legan agaghtaqegkeput aqliisqelluki.
Aa-a, taawa.
Neqekrangllaq
Sivukluku mash bowl-kun, qayuusiq maatneghraak kuuvluku, maalghuk alquutangestak sakarameng, angurghaallukek sakara.
Kuuvnakegken maalghuk package-k yeast-ak tawavek maatneghraagmun meghmun.
Qallaquneghsiimaluku, palaqaniiluku qayuusimeng sakara sagneghmun tawavek kuuvluku.
Parameng tawaten pingayut pengughughlluki alquutaghpaget tawavek ilannaken sakaramun.
Enkaam maalghuk alquutangestak taghyumeng.
Maalghuk qayuusik uguqnaghllagmeng meghmeng kuuvnakegken tawavek paramun, parankugnun sakarankugnun kenlanga para ughullghanun.
Ughukan enkaangam angurghaalluku, ilannaken maalghuk qayuusik mamameng, fresh milk-meng nalighmeng dry milk mamangllaqaghluku.
Taakuklu maalghuk manigek, ilallukek tawavek angurghaallukek, yeast-allu ilalluku.
Enkaam elngaatall nunmaawhaq avlawalighluku eggbeater-elgukuvek nalighmeng electric beater-elgukuvek.
Nunmaawhaq avlawaliimaan angurghaannaken, kenlanga igughtellghanun.
Aghtughyaguskan electric beater-meng, iiggegpeneng taana akuunnaken.
Avlawa ilannaken tawavek akuutamun kenlanga igughtellghanun.
Igughtekan tawani sagneghmi mesiilighluku taana akuutan ghhuughsighnaken saapluku sangighquusimeng vegllumeng kenlanga ghhuullghanun.
Ghhuuqan enkaangam gaaghnaken mesiighqun.
Tawaten mesiighquutkat neqekrangllat kenlanga qamagtelleghpeneng taana akuutaq.
Mangteghapik
Neghighluku mangteghapiggaaluta mangteghapiput efluugalget natelget angyam amiqsaqanganeng aatghi vuuvghet.
Enkaangam mingletlu quyngim amiirii, sangwat allighaghqat, aagrat.
Iwhani taakutlu, maana, sangaawatii, puygaanka ima (suugernget).
Tawaten engkaangam, nanilightughluteng nanim puyuqerugaqegkangi puyuqaqegkangi entaqun.
Maana aagraten tamaakut tanughqaqegkangit.
Tanughqelluki maanaaqluki sameng iwhaniiqluki (sateglluki sallegtaqegkangit).
Engkaangam aqlaghaghraagmi qateghraketun kineghniiqegkangit supelgaghluteng vuveteng tamaakut.
Ama tanughqengngwaaghaqegkangit.
Neghighluku ilangit nekegteghllagniiqegkangit legan whangkutestun maaten nekegsaghwaaghaqelghiit.
Temkaak
Sivukluki nazighaat temkangllaghaqaput.
Maana qafsinat pingayut estamat angtalngakun amiiram.
Enkaangam sivukluki aftanemteki aghvigaqaput amiirat elngaatall ukmangighsaghwaaghluki, mesiighiitngwaaghluki.
Maana kiigmi aanesluki, sakun tefluki nalighmeng clothesline-kun, melqwi kinengllaghaqaput.
Kinenghata niightughaqhiki.
Uksumi anigukun tuutaqaput.
Tuulluki ufsugluki niightughaqaput.
Kinenghata enkaangam (niighighluki esnengighluki pellugaqaput) pellugluki, pellughiki, pingayut, estamat nalighmeng pellughiki aghvigluki aanesluki.
Maana upenghami qafsinaneng qavaghtesluki itghulluki aqlaamanghata ulugaqaput.
Kinenghata nengqaghluki pellugmeng taawa liighqelluki temkaaluki kakiiqaput.
Amiirat, maalghut ighukluki ataasiq naalkakluku.
Enkaangam maaten zipper-elighluki ughfigi paagkut (paagnangi) qiipaghaghhaglimeng iwhaniluki kakivikluki sanguluki atighaqiit (nungighsighaqaput).
Kaankutlu tukughii enkaangam nungighsigliluki maana.
Taawa tawaten ulimaaqaput temkaat.
Ilepghaaghet
Qulliget maakut ilepghaaghet.
Quyngimeng amimeng ulimaaqegkeput.
Amit ugmestaaghhaat entaqun sanguluki atighaqatki, yearling-et.
Tamaaken ilepghaangllaghaqut.
Maana aghiqluki satangi aghiqngwaaghluki.
Imegluki lliluki yukutaghraaggneghata petlugaqiit.
Pellugluki pellugluki yukutaqluki imegluki lliluki, itghuugunneghata ketfaghluki ulugaqiit elngaatall ulugluki esnengi maana tuukghaqiit, nengtaqiit, uniilliighaghaqut tukeneghmegteki.
Tawaten lliluki ketfaghaqluki ulugaqluki kenlanga uniilliighallghitnun.
Uniilliighaneghata taawa kavighvaagmeng kavightaqiit.
Ilangi tamaaten kavighyaallghiikut.
Kavighyaagmeng kavighlluki qaayngakun mesiighhaghmeng mesiighqelluki (angighhaqiit).
Maananayukata kavighyaagi ghevnayukata (ifkaghnayukata).
Tawaten ulugaqluki taaqneghmegteki lliighqaqiit ilepghaaghet.
Lliighqellghiit nallukekanighanka.
Iwernga tawaten entaqun tuungghughlluteng ayuqut temkaastun.
Tawaten tukughiillu kaankut, qukiillu esnelaagusighluki qiipaghaghhaghmeag nungighsighaqiit.
Ilepghaaghes tamaakut temkaam ilungakun melqwi qamanlluki kemegmilluki atuqaqiit.
Kamek
Amalleqa tamaakut neghsat amiirat, kamegmim atuqnaqnemteki, neghsapiget ungavek mughuniighmun atuqaqiit.
Qazigyat quyillegtaawaqut.
Aatghit quiyillegtat.
Qazigyameng ulimaaqaput
Enkaangam, neghsapigetlu qazigyatlu.
Enkaangam amalleqa neghsapiget tamaakut amiirat qigughluki, melqighat atiqaaluteng.
Melqighas tamaakut amalleqa mughunniighmun atughaqut kaamget.
Sangaawatii aatghit, akughvigawaaqut.
Kelulighaqaput maalghugegneng meghmun iteghyaghqaafqiita (taapsaghqaafqiita).
Enkaangam melqighas tamaakut ama iwhaningwaaqut ipigkingwaaghwaaqut.
Ipigkingwaaghmun kaamwaaqut ipigkingwaaghat takestaaghhaat tukughamun ayuqelghiit ipigkingwaangllaghaqaput.
Enkaangam kaamges tamaakut uygaaghmeng uywaaqaput.
Paagnangi kaleftaghluki nungightelighluteng (nungightelighluki).
Enkaangam singilighaqaput ama uygaaghmeng singighqusighluki. 
Quyillegtas tamaakut singighqusighaqaput ugtinghaghmeng.
Nalighmeng melqighaghmeng.
Ilangakun melqighaas tamaakut (ilungi) qaamnangi eslalighneqluki.
Enkaangam, melqighaas tamaakut akughvigangllaghaqaput.
Upenghami anyaghtumi atuqaqiit kaamges tamaakut.
Tawaten legan uygiinghaghmeng uyguluki nungighsighluki maalghugegneng kelulighaqaput.
Maana meghmun iteghyaghqaafqiita (taapsaghqaafqiita).
Enkaangam ipigkingwaaghes tamaakut ama melqighaawaqut.
Aghhutanga tamaghhaan kaamkaqegkangit.
Maana ipigkestaghhaaluki ipigkingwaaghet aatghit.
Uygiinghaghmeng uyguluki, singighluki, uygiinghaghmengllu.
Maklagem amiiraaneng natighaqaput eglluki.
Enkaangam ilangi kaamgem ratamyaaget.
Aatghit ratamyaawaaqut.
Kiigmi kameraaghilluku atuqaqegkangit.
Taapneghlluget piyugmi meghmi.
Aghinami atughaqegkangit.
Iwhani kaamget atut mughunniighmun angyaghtuusimun atut.
Melqighaat kamengllaqat melqighaas tamaakut qigughluki akughvigaqaqegkangit.
Akughvigas tamaakut taaqneghatki atuneghmeng uusluki satangighaghtellghii qigullghan ilaaghluki.
Kelulighluki maalghugegneng mesiighqelluki taapneghllugsaghluki natighaqiit tamaaken melqiighaghmeng singighlluki.
Enkaam kiigmi atuqaqiit piyugmun.
Quyngighniineghmeggni atuqaqiit ivaghiyaanneghmeggni.
Uksaaghmi esnighqwataanneghmeggni samun legan atuqaqiit enkaangam.
Sanaghta
Kamegkat amiirat.
Quyillegtaghqat kamegkat.
Melqwi eslanganilluki pellugaqaput sivukluki pellugluki mesiivreghaghtenghata melqwi brush-aqaput soap-elighluki meghmun. 
Brush-eluki kinengllaghaqaput melqwi.
Kinenghata satangi aghiqluki imegluki lliiqaput yuqutaghtesqelluki.
Yuqutaghhneghata taawa liighqelluki atuqaqaput kamegmun. 
Enkaangam allanguut temkagkat allightekaghqat.
Nazighaat sanaghhnemteki pellugluki aghvigluki eslakun agaghquulluki.
Aqlanghata kinenghata itghulluki ulugaqaput.
Ulugaqluki ulugaqluki taaqnemteki nengqaghluki taawa liighqelluki kakiiqaput temkaaluki nalighmeng allightenguluki.
Enkaam melqwighaas tamaakut qiguqat melqwi.
Neghsapiget.
Pellugluki satangi pellugluki taaqnemteki tanughqelluki.
Melqighii ama satangi imegluki lliiqaput yuqutaghtesqelluki.
Taawa itghuugunneghata liighqaqaput mughunniighmun kaamguluki aghinamun akughvigaat.
Uygaaq
Enkaangam uygaaghqas tamaakut.
Neghsat nayugluki aftaaqaput.
Nayugluki, amiiiii yugusiineng iiknemteki uusluki uqiighaqaput.
Uqiighluki taagken itegii iixi tawanlluki sagneghmun kanaghtaqaput.
Taaqnemteki uqiineghmeng uqaaneng saapaqaput taakut uygaaghqat nayukaput.
Enkaangam navek lliiqaput maatneghraalleghmun meqesighaqaput.
Meqesighluki meqenghata aghhutanga tamaghhaan kelengakaqaput.
Meqenghata meqelluki sivuusingllaghaqukut unaghsimeng.
Maalghut unaghsit sivuusiqaqaput.
Maalghuguluta aghnani sivughaqaput mesughllugi.
Mesughllugi sivughwaaghluki taagken ughvughluki.
Ughvughluki taagken soap-elighluki mehghluki lliqaput.
Aghhutanga tamaghhaan tawaten kenlangangwaallghit.
Aghhutanga tamaghhaan qiipaqluki qipughluki qipughluki meghi simighaqluki.
Ilangakun anigumeng taakut kevighaqaput ghhutet.
Enkaangam... ughuneghmeggni ughsighaqut tamaakut uygaaghat.
Aghhutanga tamaghhaan tawaten sivughaqluki qipughaqluki kenlanga ghevngwaanghata suughunnaninghata meghi.
Taagken suughunnaninghata suggellghelguut tamaakut uygaaghat kakiiqaput.
Itegii sivukluki ghefeighnaqnemteki kepughaqaput iiggillu.
Enkaam ghefsineghmeng taaqnemteki itegii taakut kakilaghaqaput.
Iigganllu, aa, itegaanllu ukimallghelgellghiit.
Kakilaghluki uyaqutlu pikegkut naasqwi kepellghem kakilaghaqaput.
Kakilaghluki qaamkungitneng qaamkunganeng uygaaghqam taam.
Kakilaghluki ukimallghelgimayukata yuvghiighwaaghluki.
Kakisim qiipanghutaghhaaneng ghuuqusighluki ghuughaqaput.
Kenlanga tamaakut awataghpaget uygaaghet.
Ghhuughwaaghluki aanulluki kumlasighaqaput.
Kumlaanneghata uugnangi uyaqughhi ukut kelaghlluki kakillghit unaghsikun sakun qengam unaghsiikun nuuvulluki.
Tuquuqaataqaput nalighmeng asighlluki.
Uksumi anuqam suupaqii tawantaqut aqlaghami uksumi.
Tanqiq sangwaa atughaqaghput.
Taagken suupngwaanghata saayngakun asitmun pilagluki talliighiitgun tapghamun nuuvluki.
Ilangakun inillghaataqun inglugtun qilleghquutaqiit.
Tawani kiinghwaaghtestaqaput.
Suupngwaaghtestaqaput.
Seggegkat uygaaghet amiirat seggegkat uvghiinemteki ghefsighluki tawaten.
Ghevngwaanghata amiiram niightuutkaqun niightughluki aywaan tungangakun tungatgun lliiqaput nalighmeng mangtegham saningakun.
SIVUQAM UNGIIPAA
Akulkim Apellgha
Akuwaaq Qayiilleghtaqngamta, taamum ilangan aatghi liitaput.
Kinkungutangi taamani kiyaghtekat ayumiq liitaput.
Ukut igat pillghitni, ayumirugllaak sangwaa 11,000 ayumiqulleq, uukna Alaska salin ugpeqelleghmeggni quutnguluku pamavek.
Sivuliit kiyaghtekat, ukani Alaska-mi, kiyaghtekaalghiit esnemillu, qungevanillu pagani. 
Iqallugmeng, teghikusameng neqekluteng.
Scientist-tet ugpeqellghitni Onion Portage-ennguq 10,500 uksughtutkaaq.
Ayumightaghllaguuq.
Whani igani whaa ilangillu aatghi:
Tangle Lake, Healy Lake, taanallu Kukulek, maanlenguq qiighqami, taawanginaq kiwanlenguq Sivungami.
Taanata Geist-am, archeologist-em, University-nganun Alaska-m, iigfikegkaa mangteghangllaghluteng aangelghiimeng.
Qepghaqaaguq tawani uglalghii ayumiqulleq.
Iiglluteng liigikegkaat yuget kiyaghtekaaniluki 10,000 ayumiqulleq.
Entagun 100 years-ngughtuq paaghqiitutmineng.
Ipanguuq whangamnillu.
Taam Kukulgem angtalnga aapghumakangat; 800 feet tagtalnga, 140 feet iqetulnga.
Tawaten angkaniluku aapqaat.
Asivanun samavek laakaat esghaghnaluku naten aghyuqaghtulnga.
Nalkusaaqat elngaatall tawani.
Maatemeng kenlanga tazimavek, 200 ayumiqulleq.
Ilangi naalkutaaghit liigiknayaghanka natetulangi, naken tagikaatangi.
Mayughwaaghmi qafsinguut nenglulluget maa.
Ataasiq naaygham iinwaaghanituq.
Liigikellemni sivulightaq na neliyuwhaaqaq, maani Sivuqami, aatqeftiit Iinwaaghmiit.
Ayumightaghllaget, aghyuqalleghpigaat naalkutaaghennguq maani uugfigmeggneng pinguftut.
Naatghanilnguut taakut naaygham Mayughwaaghmiinguftut, maalghugegneng qaspiqullghiineng nelillghit Ataasit Pungughmiit igleghalgutkiit.
Taam asingani naalkelleqasi sanquutaaghit ayumightat agavek Old Bering Sea-ghmiinun.
Ayveghyagmiit taakut ama net, aygughhiitni Mayughwaaghmiit.
Ayuqlim ilangan salin atighaqiinkut Ayveghyagmiineng.
Siqluwaghyagmiit taakut naayvam aygughhaanitut, taakwavek ketmun.
Sumemni taakut Siqluwaghyagmiit entaqun 200-300 years-ngut.
Iwernga taakwani naalkutaaghet Pungughmiistun ayuqekanightut.
Ilangi naalkutaaghem aghyughllagaqluteng ayuqut.
Unegkut nemta akinganilnguut nenglulluget entaqun 150 years-nguut, wallu ingavaqaantat.
Wata unganlenguut, maaten qagim naafqegkii, 1900-em natangani nenguyalghiit: Anangtinkut, Taangyatentkut, kinkutlu.
Taawa liigikeghraagaghput nani kiyaghtekaatangi yuget, qavngaghtaatangillu.
Tawani Old Bering Sea Two-mi allangughtut igaqrallghit.
Whangamni qamaglluteng piniipigtut.
Ilangi igaqrallghit qaayvantaqluteng qukiitni.
Punguuk taakuk malghughqellutek ayuquk:
Sivuliiklu, Punguuk, Kinguliiklu Punguuk.
Punguum culture-nga mingiilluni ayuquq.
Sivuqami maani uliimaaq naalkaqaat Pungughmiistun ayuqelghii.
Ketngipalagni naalkutkaagunga Uugfigestun ayuqelghiimeng.
Taagani nuugtekat Uugfigneng taakwavek Dr. Bandim iiggegkaanun, taagken nuugtekat tekeghaanun.
Sivulightat taakut Ketngipalam pengwaakraganilnguut.
Naalkutaaput tawani Uugfigestun aghyuqaghtutkaat.
Sivuliimllu Punguum pingatun ayuqelghiimeng pilguuq tazikna.
Ilangi piniipigtaaqut.
Naalkutaamteggun ilggnemta liigikaqaput naken culturemeng pingutangi ulimallghitgun.
Uugfik taana sivulightalleghpiigaaguq maani. Naalkutaamnni terellghit maalghut saaqwliqutalghiit. Terellghetlu qamavneghtuqat.
Uugfik taana 2000 years-neng ingavantuq.
Uugfigmiit uliimaaghita terellghit samavneghtuqat, awalighneghi terellghet qaayvanlenguut, angqaperugtallgaawaqluteng.
Tuunglikek uugfigek taakuk Old Bering Sea One-nguuk.
Paninang uksughtutkalghiik tawaten 2000 years.
Old Bering Sea-m igaqrallghan terellghi samavneghtuqat agughsimaghmeng.
Taamani ulimayiitkanit, Iwernga pinilghiit igaqrallghi.
Whaa maaten tukfightughtet tukfiighinaaquteghliaquut taghnughhaghwaaghmeng, naasqughwaaghmeng, ilanganengllu pinilghiimeng sameng allaaghlluwhaghmeng.
Tamaakut taghnughhaghwaaghet Uugfignun kaalluteng ayuqut.
Kiyang tawatekaniq ullimallghi ayuqutut.
Ilangi taghnughhaghwaaghem ullmallghi Egypt-eghmiit ulmaaghistun ayuqut.
Naasqughwaaghem enkaam Ilangi Indian-eghmiistun ayuqut, igaqrallghitlu tawatengwaaq ayuqaqut.
SIVUGAM KIYAGHTAALLGHA AYUMIQ
Uvim Ungipaa
Elngaatall liisalghiinga, liitelleghma kenlenganeng taagken mangteghapiperegwaaq.
Nenglum ulimallghanun nuughtuutkaagunga.
Nallukanka enkaam.
Iwernga iignallu Qaygeghtaankut mangteghiita ukakaghaanilnguq Waamquutem allgeghvikeftaa.
Sallghitkanighluku natanga, katumllu neqelghutaluggamta nallangani, kaay, naavngwaallghilnguut, qakemnallu peghukaq naavngwaallghiteftuq.
Taakut esghaghu.
Mangteghapigllaguftuq, ilangi sama meghmun lliightuutut esghallghenka, kiyang maalghuk.
Taangyatenkutlu, Anangtinkutlu teskananlenguut.
Anangtighllak, Paanga anglistekaa.
Enkaam whangkuta kanansaghpetukut angyilghamnni.
Enkaam ugwakaghamnni Temkeruunkut.
Ingakaghiitni Qanenguunkut, qeghaluget tazingkut kekaghiitni Nemaayaankut, ungantusaghtut. 
Qaasqaq ungarugllak.
Uughqaghtaaghtaqeghngaaghmi pingigalnguut qaasqamun taakwavek, tesamantengnginaghaqut.
Tamaani entaqun allangughtemllu aaskellikaalghii.
Enkaam taakwani akilighneghani Taangyatenkut sama samavek lliighumaat.
Kelukaghiitni Anangtinkut.
Enkaam kelukaghiitni Aymergenkut.
Enkaam taakwani tazikaniqaaghaq Eghqaaghaankut, maaten ikegkut Iirgunkut angyaghwaalghutiita kekaghiitni.
Ukakaghiitni enkaam Siivaghhaankut, Maasqem atanga.
Enkaam taagegkut Qiwaaghmiilghutnguut.
Nalugvigem amenqun uyghagaatat taagegkut.
Ilagaasimankut, Uqengeliighaankut, Nguungayankut esghaghteghanka.
Mangteghapigit taagantusaghpetut, llangaqa maaken aaftaghaghluteng taagavek. 
Enkaam taakwna entaqun Uzivusiinkut esghallemni uga mangteghiit aghuliitut, nayaas taana.
Kelukaghaat uuknanga paqeqraggiisaghtuq, mangteghaqraggiisaghtuq, nunatughllagyaghtuq.
Kiyang ukantusalghiit, iwerngaqun taawaniqaaghaq Saavlankutlu, Aghillugenkutlu, taawani maaten Ayapghutem nayaani.
Taakwani saaqwliqutaghluteng taangani imutem qaayngani iwhani, Minaankut.
Tazingani Asunaghaankut, Piinteghllankut, Uwetelenkut, Quwaarinkut, Kinguwaaghhaankut, Qenaaghaankut.
Uwaliit uwani maaten angyilghaghvigit taawani.
Tawatesalghii taakwna nunaghllak.
Iwerngaqun taawani Atayaghhaam guygungan nalighneghani Kuulunkut tawantut ellnginaghhaghmeng.
Ketfaqaani tamaani mangteghat tamaa esghaghteghanka.
Taagani aghneghhneghtuqanga, Ayuwighsaatenkunillu, Neghyugenkunillu.
Taakwantusaghtut ketfaqaani.
Kiyaghneghuneghtuqakut taagani.
Mangteghapiperegwaaq.
Ayumiimqun tanpiqayugi, tamaana.
Aangelghiim whangkutaqun aangeghllalghii mangteghaghput.
Tallimawaaqut tanpeghhet.
Sayet uugkut amenqun qiipaghaghllawaaqelghiit.
Aghvilqelluki sayet taawegkut.
Tawatetaqut.
Tallimaneng whangkutaqun tanpeqaqut. 
Tagsighaperuwaaghmeng niightulghiistun tawaten putut ataasit aflukaqluki niightughteghaqegkangit.
Kisaatngi sangi uyghagmeng uqigkusighluki, qayughllak upenghanghani kineghmun lliinghani, masaaghinghani tuquuqaatkaq tamaana niightughviga makregaghtaghtaquq.
Kii, kineghmun sayugi entaqun iknaqepigtut.
Tamaakut malighqutaamat uyghiqat itagnaamaaqelghiit uyghaget atiit.
Nenglulluguyalghii iigna naghaaghvigllak, ulapnaariqfigllak uyghagtuqaq tazigna Qellineq.
Qerngughfiguyalghii, legan iiwen qellighllagluni naghaaghvigem ulapnaariqfiga nukalpigam.
Whangkutaqun malikruutaghtaqunga mekestaanghitgun tamaakutgun piightaqukut.
Esgha tamaakut uyghaget aangepigtaqut, Neghqutemnguq tagitkaqaqii.
Entaqun iknaqepigtuq.
Kuulet estamat esgha maakut aangepaaghrulleghpigii akmakayugii, entaqun hundred pounds-nguut.
Amavek ivgaghnaqneghmini mangteghasqwaaghqani Sivugnaghmun qamagtengngwaaghluku akmakayugwaa.
Kii, iknaqepigtuq taawa.
Inganlluki esghaqaamaaqa naten imani tullumget eslegkakaat.
Aywaaneng anuqlinghani amiirat iqugikun petugluki, saaqaki ulugaqakillu.
Kii, aghneghhutkaqii mataghmi tawaten.
Qayughllak uvinegtupigtuq.
Inglunganun aghvightaqluki aghneghtengngwaaghaquq.
Simighaqii amiirani, qevuulluni pinighllak ulimayughllak.
Taakut tawatesaghpetut.
1. Uvi
2. Temkeru
3. Kaningok
4. Nemayak
5. Tungiyan
6. Anangti
7. Imergan
8. Ekwaahak
9. Siivahak
10. Ilahasema
11. Okigelihak
12. Ngungaya
13. Oosevaseuk
14. Saavla
15. Ahiluk
16. Minak
17. Asunahak
18. Pentagla
19. Owittilin
20. Kuwari
21. Kinguwahak
22. Kenahak
23. Kulu
24. Ayuwiksan
25. Nekyuk
Tawaten ukavek nuugtekaagukut qagingughteghlluni qaasqamun taakwavek aghsaan pisteghllagpenaan salin.
Taakwavek nuughquutkaagukut.
Tagiikut taakwavek kelevaghtuutkaagukut tamaani tawatetusaghpetukut. 
Elngaatall amalka piniquteghllagluni ayuqusaghpetuq, upughatulluni kiyaghneghat.
Nagaqullemni sallemni, nelliqruugunnemtallu qelghutaqegkanginkut aghyuughesqelluta, atamtallu taagegkughhmiinun.
Yimikegpenaamta qelghutaqegkanginkut aghyuughesqelluta.
Ukut kiyang angamta, Neghyugenkuk, Ayugighsaatenkuk, naamta kugeghqek.
Tawatesaghpetuq.
Taakwani allangughtekestaamaghmi anglillgha mangteghaa uglaaghikestaamaghmi.
Taakwna imiiteghllak mangteghaqaqu allgeregaamaghmi. 
Unallu pinighyalghii iigna igaghvik una ukaliq naafqellghem kenlenga taana, pinighllagyalghii.
Kii tawani aqfaquuteghllagaqsalghiit.
Ilulighneghitgun whangkuta mekestaaghhaghni.
Exercise-esti every day-kaniq.
Neghyaghtuneng igaghyaneng aanemta puqleghaaggneghani uksumi, whaa aqfaqut.
Legan aanemta ilataqelghiikut.
Ilangakun puqleghaaggneghani, tapghaghqunnaqunnguq.
Taakwagun Uuyneq kenlekumaaqegkangat.
Sukalqamsiiq tamaana.
Whangkuta ukavaneng ukegken.
Taakwani saagguteghllagaqut.
Qamaggutaquq, mekelghiighpagni whangkutallu.
Kaanneghmeggni tughumghanneqegsaataqut. 
Aamta sariighullghiit, qemqaghtuullghiit tamaakut aqlagha yakuqigataat.
Ighennaqun esghatupigtaqa.
Sameng sateregaatkat taananguuq qemqaghtuq, esghaannaluteng.
Naliq menutukan aliksaliisaghqaa taam.
Qaatkesaliisaghqaa.
Tawateteftuq.
Sameng naqam seghleliighmeng avangituq.
Ghhuusigatii, tughumghataqut, nanevgat ineghtaqiit.
Kumlaaghqelleqiisi tawatenngam pitek.
Aamta aranghata salluteng taawa aghulaquutaqut, kilgaaqutesqaqegkangit seghleliighullaataghnaqniluki, sanaqlaataghniluki.
Legan qelellghistun, qaatkumtaaghllagit, whangkutallu repall.
Alingnaghlluteng repall nagatellemnni angeneghtaput tamaakut.
Ii-ii esghaghlleqaaten pilleqaaten, esgha esghapalghii tazigna.
Tawatesaghpetut, llangaqa sameng itagnanghilngughmeng kelengaruughluteng.
Qamuunneghata tawaten kiigwken, alngunak legan aghulaqaqelghiini.
Kina qamuunnaluku.
Amalka qetgeghaataatkanighluni ayuqusaghpetuq.
Kina alngunak legan ayuqsaghpetaat.
Nani ugani piyaqliilghiitlu legan ayuqsaghpetiit whanga liitellemni. 
Tawaten salghiit pillugullghiit, nanghiighutestaqiit.
Taana inglunga iknaqenghani, aa-a taaqnakenngam tawaten pineghmeng.
Taaqnakenngam quliiftuq elpeneng, sameng alla pigpenaan.
Taawa avangiitaqii.
Piniqelleghmeng tuunaqiit amalka.
Siivanlleghet igleghutinguut tamaani.
Taghtunemta legan ilangakun taawa aghulaqaqukut first bell-lenatangani.
Tespikegkusta high school-em uwalighneghani uyghagaghhaat.
Tawani utaqiitaqukut kaannemta.
Nulaghllanemta tawani nukalpigani taawa ivgaghyaghameng guututaqut teskigwken.
Tawaten unaanguluku esla seghleghunghani, tawaninguq uyghagunnaqut.
Uyghagmeng atelget.
Tughumghanneqegsaataqut taakuni kinkuni mangteghani, aagrangitni.
Uyghagutmeng atelget.
Anigu umughhneghani naghaaghvik ulimaaqaat.
Itegam naamanghatun nuqutupafqaan.
Qellughqaghvigek tazingkuk qellughqaghvigllaguyaghtuk, igaghvigem saaghwani napaqak.
Sangwaa legan agleghnalghii sangwaa uksumi tamaani pingigalkangat.
Sangwaat sariighet, naghaallqusiighem sariighi agleghnaghpetut, nanevgat pisnanillghit.
Naqamalla kiinghanillu, upenghanghani taawa sangwaa reghighaquq, amalka sariiq.
Kiinghagu tawaten tespikna maaten piwhaninkut, Mangtaqulinkut mangteghaghviksaqangat, ilangllaghvigllak.
Pika ayaviilget atghanghata kelkaghtaataqelghiit.
Tiigunnaqunnguq.
Ayaviilget kelegtet amalka yugpaget.
Tiigunnaqut!
Elngaatall kemegmikiinaghmeng sameng aalluteng.
Uglaaghighllaneghmeggni, nanevgat qeleneghmegteki.
Angyilghaneng, ivgaghyuqameng, uuvganeng tespiikegken qelghaaqegkangit.
Ii, whangkuta taakwagun paayghiviguut ukegkut.
Liilightughaqegkangit nuqeghsighpenaki, naaygham mingleghrugwaakun qamagllusi aagaqitek.
Ilangi qayughllak ketfaghpaqun qiivaqut.
Pisnaniqiit kaanneghata aghyuughmigaqiit.
Taawa tugutaqut.
Tanemlleqa tughumghanneqegsaataqut.
Tamaani mekelghiighni, mekelghiighpagughsimaamta piiqelghiikut.
Iknaqellelget.
Uuvganeng taana iknaqughikestaqaq, Sunaaghruk taana. 
Iknaqelleghpigaayalghii Amagu atghaqaq pamaken.
Anglegutkullghiik yukeghqenghek, sameng quuftinaqluni whaken village-meng ayuqelghii.
Quliinaqek anengaqullghiik, Mayukaaguq anengaa.
Tawaten tagtalmi, ii-i Sunaaghrugem kaataa, kaalluku, ii-i sananightuq sasnanighaa.
Qalepangighllagkek sakek, kepsighaak.
Taawa kaataa kitughaa sananighqaa.
Llangaqa natanga iimna aghsaan lliighqaa sami village-mi whani yukeghqennaqellgha.
Taawa kitughaa.
Taawa maalghu, pingayu aghnitkaghtaqaat, muluneghmeggni pingayuneng.
Excercise-meng, kilgaaqumeng.
Taananguuq kilgaaqu, tughumgha.
Ilangakun tawani maaten Kuulunkut angyilghiitni.
Aastughllagyalghii, kilgaaquteghllagaqelghiit, kiyang whanikumi.
Qellineghllagmillu tawani.
Naghaaghvigllaguyaghtuq taana. 
Uyghak taana kii, ilangita ayakataghaqaat.
Ilangi pikegtepigtaqut, tughumghangigalnguut sangigalnguut, pikegtepigtaqut esghapakaaluteng.
Ighivgasiighhneghata tawaten sigutegemni imani itenghata.
Whangkutaqun anengaagput taakuk, kiyang entaqun qaagnallu tawatetaqelghii.
Naken pizin? Ulapsaneng piziin? Ighivgasighllalghiiten.
Ulapsaneng kaasin, sazin?
Aghnat ighivgasisnanighwaaqayuwiit, pingigatngwaaghtut aghneq naten lliinghani.
Awatiitegneng akequsalget.
Aanestegpenaki aatkiighluki sakat ighivgaghmi pikat sakat.
Enkaam aghnaghaghhaat sangwaat kelengaluteng.
Iwerngaqun ugwiiqas tamaakut itupill taawa itagnaghtut.
Enkaam sameng peggmeng avangitkanighyaghtuq.
Unaami entaqun pingayu, estama aflu aghhmun tuungsaggneghani elngaatall aanleghaataqelghiit.
Nukalpigaq saaqelghii iimna yuvghiighaqegkangat saaqegkangat.
Qetgeghaataalluni ayuqsaghpetuq.
Whangallu salghiinun piyaqlilghiinun piighaataqaagunga.
Taananguuq emta aghyuughtalguuq pinghitelleq piyaqliilghiinun.
Taawa aghyuulqaa kilgaaqu.
Taananguuq aghyuuleq.
Tengvimteggun, whangallu ilataghtekaagunga.
Tengvimteggun aga ii-i qayughllak alingesluta qeleghluta.
Yugughtekas tamaakunngam wata.
Ilangi ii-ii pinqegsaggaghneng ayuqut esghapallemni whanga.
Qaatkusimaghllaget esghapallemni.
Ulapluteng iknaqughiiqut.
Unaghsimeng sameng aa, navek naayghalegmun mayughluteng ukigaqluteng, tawaten tugumiighluteng meghnupagllagpenateng taaqegkayuget.
Taqayuqnayukameng taqayuqegkumeng iknaqughimun pilleghqiighusaghqat, taaqellequt, avangiillequt. 
Ighennaq esgha tawaten pikaq.
Taqayuqem avangiitkaq.
Akulghaaghtesluku kilgaaqustaqegkangat.
Tamaanaghlagem taqayuqestekaq.
Kaanneghani tanpeghhek tespikagun qellineghqun angayuqiita nakutlu angagita aagkut kii-ii, neqenghaghqutaqut.
Whangkuta neghelleghqiilngughni, nanevgaghiinaat neqnighqutaqut neqenghaghquteghllagaqaat Ighennaq taana kiyang isghallemni.
Akulghaaghllagluni aghulaqaqelghii.
Ukum pingi qateghrakegtat, tagnelghii, qateghrakegtaq.
Entaqun maavek segesqumun akughtutkaat.
Llangaqa umupanghilnguut sangwaat maklaget teghigluget.
Tuuynginaat ukut naflulget, pamavek qakelluki piighaataqat. Tawatetut, pinighnaghsalget natangi salget igaqralget.
Kaanangi makreggneghmegteki qughaghaqut.
Qalepgusimiita kilgaaqutkennaqneghmegteki piiqiit.
Qalepgusimaghmeng entaqun sukamun pisit.
Taakut esghaqaqanka.
Ayuqsaghpetut taawa.
Kii-ii, llangaqa sameng itagnanghilngughmun pilleghqameng nanevgat iiskughtiiregat.
Tespikantaqelghiitlu siqlugaghllagmi, nanillu qerngaghmeng.
Taana aghyuutalleghpigaaguq Ifkaghun, Tamlunkut atangat.
Menga qaayvanlenguq, iknaqngwaaq.
Nuughtuqanighanka, iitek tughumghakayuguluki.
Iknaqepigtuq Ifkaghun taana.
Yaavgaghsiinkut, Egmiighutenkut iknaqngwaaghuyaghpetut ivenruutangilluku tamaani.
Angughllakaqa, atuqeghlakaqaa, ayghiilluku whangaqun meghniigatunga, ayghiilluku.
Aygughnamelluki sangwaat teghikusat pinemteki, ifkaghaghluki yaavuqughaghtaqukut.
Taawa elngaatall unaaghhaaneng amsanaanghani taawa yaavuqumeng.
Kayunglluta, kayunglluta, neghaaliiqluta.
Taagken kiyang qaatkusiqegkaq piiqegkangat taglaghtuutmun whanikumun taakwnnangani aghvengellghem kingunganillu taakwani kalleghtangyaghatesqaqegkanginkut.
Angwaaghataquut.
Ilangi, kii sukatepigtaqut.
Tawani Ifkaghutenkutgun piinga, nukalpigaghwaaghuluku salin Ifkaghun.
Tuqutaghyalghiitgun Ayvigteghmiinun amavek angyaghwaaghqun.
Sipelankutlu taakut tuqutaghyaghnaqet.
Taawa qemqaghtughii Ifkaghutem, ighneghqaqaa Sipela taana.
Pisalghiikut, ii-ii, aga nusukestaghiinkut taakut ighneghqaan taam.
Tallimakaghtaan yukutukut.
Enraq esgha taam sasii seghleghllaget, Eghqaaghaam.
Maalghugegneng nanghiighaqaqa.
Aga uyavaghtestegpenaki angwaaghun tuguluku maalghugegneng piluki, inglunganun aghvighluni, maalghugegneng piluki, qaakaa.
Aay, amuyaqeput.
Nanevgam aagusaqminikut yaavuquuteput taakwanlengughni yaavuquutngitnun pillgilliqasimaghmeng.
Elngaatall pingikun taaggun.
Ii, esgha seghleghllugumalghii yuuk taana.
Aagkenllu ivenruun allgeqestaamaan, Uzivusiinkutgun angwaaghtughlunga, ivenruumaamta, telaanangamaamta, aga sivumnni, aga amaaqaput, whaa kaasaghtughaput, aga iivaghyalghiimeng.
Iirgum neqam tawaten apelqaa.
Angwaaghutninguq pimaftaa tawaten.
Ima aga, kii ayuqeftuq esgha.
Sasilget pilget salget ayumiim sangi.
Ilangi pitkepigtiit nagatellemni, sameng piyaqnamengllu uuggusiqaqluki, sameng quutmi tamaani tawatetusaghpetut.
AQELLQAGHNIIQ
Apangaluum Apellgha
Neghighluku sangwaat yuget naken kaanneghata maakumiingunghilnguut aqelqat.
Sivuqam igleghneghani tamaakut aqelqat kaanneghata nanghiighyaghqaawaqelghiit, iknaqetulngi, sukatulngi.
Kiyang Ungazimeng pamaken pangeghtat pinghata, taakunguut aqelqaghniighyugaqegkangit, tamanganun pagsinganalghiit.
Tawani tanqimi Pinaghvigmi nalighmeng tuunglighhaani Angutughvigmi paangghet kaanneghata pamaken angyat, ilangakun family-tuumaghmeng.
Kiyang akilpegaghnalutengllu, pirughhnaluteng pangeghtaqelghiit.
Iwernga taananguuq aangelghii aqelqaghniilleq, talwa ilangakun aqelqat neghestegpenaki piinliqayuk.
Tawaten piinliqayuk, yuuk maakumii ayaviightuumaghmi qellineghmun esnevaghaquq.
Tawaten yugmeng esghhaanneghmeggni liigikaqaat sanaqutanga. 
Aqfaqughvigmi uzivgaghaquq, nulangllameng atelek.
Kina alngunak yuuk ateghaataquq aqfaquq piinlinghani.
Nukalpigaq iingunaghmi avelghaghyaghqaanghilnguq tawavek.
Siivanlleghet iiskughtiiqut kina avelghaghnayukan.
Kina nukalpigaq avelghaquni repall kayngunalgii.
Tawani aqfaquullghiit nulaghllaneghmeggni sukaaghsimaghmeng lliighaqut.
Paghyulghii tunuvaamaghmi, qenwat qafsinggaaghtaqut.
Paghyughtuulluni tunuvaghtuunneghani taana paghyuneghlluk kayaalqiigaquq.
Sivuqaq qamaglluni pagsingaaquq tawani, qellineghmun tagilaghaateghlagaquq aqelqaghniighmun esghapagyaataquq ingluksuugullghiimeng.
Aqelqat aqelqaghniighaqiit, naliit piniitangi.
Aqfaqum kingunganeng yuuk atkugwighluni atghaghaquq qukaanun aqfaqughvigem.
Peghleghlluni utaqiigaquq teskanani.
Taana tughumghameng atelek.
Ungazighmiitlu maakumiitlu ateghtiiraaghutaqut, iqunneghisteng tunuvaghaqluteng.
Qenwat iknaqellghet siiptaqut taawa taana kina ateghtangiinneghmini kayaalqiigaquq.
Neqamikellemni maakumiinnguq kayaalqesigatut.
Aqfaqumi tamaakut sukaaghikat, paghyuneghlluget kayaalqiikayuget.
Ama tughumghatmi, iknaqelghiit, tughumghallget yugiqengegkayuget.
Taam aqelqaghniighem kingungiighhaaneng teghignalleq piinliqayuk kalleghta, atuqlu.
Sangwaa puygaaghlluku tamaghhaghmi teghigniqutaquq tawani.
SIVUQAM KIYAGHTAALLGHA 1930-NI
Akulkim Apellgha
Tamaani usiisteghllagem kiinghani saghya kaatutkayuwa.
Ataasighhaghmeng kaatkayuk, enkaam ayumiqulleghmun saghya naamasnaqaqegkangat.
Natu esnaq qaginginneghani taakwani usingighaqluni.
Paamggun naalkun, saamggun uughqakun, ilangakun, kiyang uksaaghmi, amagun Tevleghagnekun, ilangakun Uuyneghqunllu usingiqayuk uukna qagitunghani.
Angyaghwaaghqun saghya angyaghpagmeng angaghqughaqelghii.
Estamagneghet drum-et usikegkayugi enkaam tapghameng qaamqaghlluki yuget uglaalluki sayugaqluki, enkaam quutmeng ullghitaghtaghluki tunuvaghaqluki. 
Elngaatall tamaghaghmi Sivuqam yuga, aghnaa qepghaatkayuk tawani.
Taghnughhaqulluni talwa akmaghqutkayuk.
Saghya kiyang akmagluku nemun atghaatkayuk, ilangi qimugsimeng. 
Drum-a tamaana ullghitaghtaghluku atghaataqaat kenlanga naangellghanun.
Tractor-ngilluku tawaten ayuqegkaaguq kenlanga taakuk Kleet-Trac-meng atelgek tractor-ek, D-2-uustun ayuqelghiik kaatellghegkenun.
Maligullutek BIA-em igaghvigkaanun kaatuk, igaghvik ulimanaqaqngan.
Enkaam pillugaaluku World War II-mi taakut Siighmiit (CAA housing) nekeftekaagut.
Tamaani uglalghii maakumii qepghaatkaaguq akileghtusaqluku seventy cents an hour.
Tamaani nalugviksuwhaaq ulimakaqaat sunameng tangeghtuqameng angaghquutaqluku taakwegken nenglullugneng wheel barrow-kun.
Taakwantuq akilighneghitni Qaygeghtaankut taagavek akimun.
Iwernga taam sivungani qafsinagneq tengegkayuk kaatkaaguq maavek salin nalugvigilluku, mekestaaghhaat tengegkayuget.
Otto William Geist-tenkut ilangillu archeologist-et tagitiit sivuliit tengegkayuget.
Taana tengegkayuksugaaq qesugnalleghpigaakaaguq tamaani.
Iingunaghhaghmi Sivuqaq pagsingakaaguq tawani tengegkayisuggaalleghmi allaghlluggaghyugem saam legreyugem.
Sivungani taam tengegkayugilluku mail-a, sangwaa lipeghsaghaq akmavek wetku ayumiqun angyaghpinneghani kaatkayuguyalghii.
Taagken tengegkayisagulluni kiyang uksumi naayvaq ayuginghani kaataghtekayuget.
Taagagunllu qaasqam qaayngakun kiigmi nalugaataqaagut.
Maaten whaa nalugvimteggun nalugyagutut.
Kiigmi meghqun nalukayuget, army-t pingit, naayvakun nalugaataqaagut.
Pillugami tamaani maakumiitlu Alaska Territorial Guard-ngughquuteghllakaagut.
Governor Gruening-inkut, Major Muktuk Marston-enkut ilalighlutek tagiik piinlighinalutek ATG-meng maani.
Enkaam kingunganeng taam peghqiggsaghtestiyat, army-t yugit, tagiit maavek.
Mr. Daugherty, taana igaghta maani, major-ngukaq Sivuqam company-ngani.
Kuzaata taana captain-ngughtuq Sivuqam mayor-nga.
Taakut Apetekinkut, Walangankut, Uughqaghmiinkut, Nuugnatenkut lieutenant-ngughquutut, Sivuqam council member-ngi.
Enkaam, Kanuggaq taana first sergeant-kelluku.
Sergeant-tet, corporal-let, ilangi kinkut puygaanka aatghit Tundra Army-t, nalighmeng sigutngillu iiyngillu army-m.
Sivuqam yugpaga, nukalpigaa ilaaquutuq army-nun tamaani.
Taagken, taam kingunganeng, July, l949-mi, Alaska Army National Guard-et piinlightut.
Nukalpigaq kiyang tawani piinlilleghmi ilaaquuteghllakaaguq.
CAA-t sivuliq mangteghaghqaat qamughtughhaam, aatgha Bozo, tagitkaqaa maavek barge-ekun.
Saghya barge-melnguq, Sivuqam yugan qamaglluku usingiqaqaa two hours-mi.
June-mi taana qamughtughhaq kaatkaaguq maavek. 
Aga mangteghat nekefqughnaaqumiita pikaqiit.
Enkaam apeghighteghyata, eslaniightengit yuget tagilaghaatut ilangillu qepghaghtem akmaken.
Tamaani nutaan esghaatukut esghiigalkemnneng, eslaniightet qepghaasiit, taakuklu trackor-eghllagek, D-7-nek.
Nalugvingllaghtut taagken steel mat-meng taakwagun maaten nalugvimteggun.
Weni tengegkayuklu kaataghsagutuq.
Mail-engyaagutuukutlu utaaqiighllagpenaamta.
Enkaam taam kingunganeng mululuni nalugvikegsaghtut.
Steel mat-a makreghqughluku, asphalt-meng simighaat. 
Taakunguut Morrison-Knudsen-nenkut contract-teghikat tawavek nalugvingllamun.
Taagken taaqellghan kingunganeng, tengegkayugem tagillgha akwaangiqaaguq maavek.
Talwa salin nalugvigilluku Mirrow Air Service-enkut tagikayuguyaghtut.
Pillugaalukullu tamaani, John Cross saghyameng tagitkaaguq ataasimeng veghaqelghiikun, meghqun nalukayugkun.
Amalleqa army-t tengegkayugit tagiighaataqaagut uksumi, talwa maakut, B-29-et.
Sivuliit schedule-leluteng tagiyagutkat Wien-esenkunquut, taagken Alaskan-kut, enkaam Munz-enkut. 
Tawatetuq tengegkayugem uglaaghillgha tazimken.
AYUMIIM MANGTEGHASQWAAGHILLU MANGTEGHAPIGILLU
Pelaasim Apellgha 
Mangteghasqwaaghet sivuknaqanka kiigmi atut. Uglaghtalestun angkiita ulimaaqelghiit.
Ungaviguut amit ighivganghani nekeglluki qavaatkayugni, nanilighluki.
Ilangi mangteghasqwaaghaqut inglukulluki tent-astun ayuqluki, piiqegkangit, kiigmi nayuput.
Aghhneghani ungaviges taakut, taghnughhaatlu taghtuquunneghata, iikluki uteghmun petugaqut.
Taawa enkaam tawaten kiigtaqut. 
Gaami tawani gaaghaqluteng, qulangi reghilnguut.
Azigutiighaqluki amigem tunganganeng taagken enkaam agepsut quleghlluginaghmun legan piiqelghiit. 
Amsaanaanghani seghleghwaaghuut taawa.
Puyuq aanegpenani mingiteghllaneghmini repall aneghsiilliqnaghlluni ayuquq.
Enkaam aanqaghtaghaqukut.
Mekestaaghhaaluta ighivgaghmillu nulughyaatet taglanghata kayuliiragkiineghmeggni kii puyughllugllawaaquq.
Iwernga kiyaghfiget kiilqusiq.
Enkaam enraghngam mangteghat aangelghiit qeghaghluki uksuum mangteghii qeghaghluki.
Aagram saghyanga kiyang sangwaa aatkaq, uksuum aatkaa qeghaalluku.
Ighulii asingakun takaghqughluki sivuklluki, enkaam tanpeghmeng qantaghluki taakut kiilqusiq.
Enkaam September-ngughhneghani piinlighaqut mangteghaghpagmun.
Mangteghaghpages tamaakut angqaperukaniigut, sivutmun taakluteng.
Aghveghaqetaagut qukaan pingi. 
Taakut ateghlluki sivukluki qeghat unaami atughqat.
Ighulus taakut angaghqughluki enraq mangteghilleghmun tawavek saghyanga taana qeghat.
Allaneng tanpeghmeng qantaghluki.
Enkaam ighulut mangtegham minglengakun ayaqighqughluku.
Unaami unaangupiglluku mangteghasqwaaghet naafqellukillu.
Taakut aghveghaqetat sivukluteng napaghtaqut, siivantaqut qukaaninneghitut.
Enkaam laagulluuteng ayuqelghiit.
Peghuluki petugteghluki estamaneng.
Ighulut nefteghqughnaqenghata yuget mayughaqut.
Tapghaghmeng piizngaata qaquurameng, sivutmun qaquurii ayuqut.
Aghveghaqetat taakut piisteghpagluteng one-foot-neng taaklluteng.
Enkaam tapghaghmeng iqugi taakut kingunganengllu pimeng, sivulighneghmengllu.
Tapghaa taaggun aghveghaqetam singigakun negavluku.
Sivulighneghi takitaghaghaqut.
Enkaam yuget tawavek mayughaqut tullumget unaghsit nekeglluki.
Taakeghllalghiit tunuqam pingi.
Ighulut sanguut thirty feet-nguut ilangi one by four-et.
Enkaam nemghusimiita tugaaqluki.
Siingutighluki nuuvunneghata piiqiit.
Ayveghem tulimii unaghsikun nuuvulluki taakut ighulut uniistaaghaalghiit. 
Pikavek singikragmun nuuvulluki taaggun unaghsikun inglungallu tawaten iggwani unaghsiq sangwaa tuquuqaghpak quwaataqluku ingleghtakun, nemghutfigkat iqugi ighulum ranmemelnguut nemghutaqluki taagken tawaten nefteghqughaqaat ighuluq nemghutaqluku saninganun tawavek.
Sivulighneghes taakut tullumguut atillghi.
Eslegelghiit, angqaperukegtat teggmalghiit tespikavek quulmun pilaghaqegkangit.
Enkaam ighulaa qamaglluki nefteghquneghmegteggu guulgutnguut atillghi maalghuneng napaqalget.
Tuquuqameng lliiqaalghiit, aguqaagmelluki tunuqam pingi sivuklluki nekegtaqiit.
Enkaam yugem esghapagaqii, quulmun ayagsineghqesiighluki sakniqulluki, nunangi tuusameng aatqut.
Tuutfigkat apumgiitat nunamun unaghsit.
Enkaam iqugi taakut ayagutnguut atillghi guulgutem napaqii.
Enkaam sakniqulluki nekeglluki tawaten saningan pingi tawaten ama guulgutet taakut ayagutngi ama tuusighluki, enkaam esghapalghiim yugem tawaten atunem ghhuughneghtutalangi, inglugtun nefteghqughtestaqluki esghapagluki. 
Enkaam taakut guulgutet ighulutgun asighulluki, allameng ameltutaghaghaqelghiit, iqugi taakut sayugteghaataqiit avleghnayukata ighulut.
Enkaam teggmaaghqwaaghllagaqii ighulut uniilengestaghhaayalghiit.
Enkaam mayughaqluteng.
Tanpeghhet, tafutaagut ilangi, ranmem tungangani tanpeghet quupegkat sivukluki nekeghqughluki taakus tunuqam tanpeghhi ighulutgun tamaagun qulighneghi qeluughteghutaqiit. Taakut enkaam saningan pingi asiliit pinghata. Yanganguut reghillghi.
Taakut allaneng tanpeghmeng ilaaghluki piiqiit.
Enkaam tagsighaq atuqaqaat uglaapiglluku.
Quliit tanpeghet nefteghqunghata mekelghiighuluta tagsighamun nuvughtengunemta putungikun teghigniqaqukut mayughamun nuvughyugutaqelghiikut.
Tanpeghha qamaglluku tawaten saayngi entaqun one-third-evzii mangtegham uteghmun.
Angyaghpagem telananganganeng umughpaarugllagmeng atastameng tanpighaqiit.
Llaaghanwha tanpeghsughnapangunaan lliiqat tawaten.
Tagsighaq uglaapiglluku atuqaqaat.
Tagsighat tamaakut tapghaat amenqun tanpeghmun atuqaqelghiit.
Ayveghem, qasiqam uyiingllallghem taaqnegha kelevaqluki.
Alngunak ayveghem ikellghaneng uziftaqluki qelutaaluku tagsighaaluku.
Qasiqatlu ilangakun tawaten.
Alngunak eslegkakiita kelevaqut tagsighas tamaakut.
Qasiqam uyiingllaqam taaqneghi taakut.
Unkuvaget pineghmegteki taawa taaqneghi.
Sangwaa ikellghaq uzifqughaqaat talwa amiiqam liighqellghi, tekerqii uzifqughaqiit qelutaaluki.
Uglaapiglleghhii tagsighaq atuqaqaat.
Yukutaghsighluku mangteghaghpalghiini.
Enkaam nutaghaperuwaaghmeng kinenghhameng tunuqii akilighneghem tungangi, ilangakun whangkutaqun aywan tungangi awatkaghtat ataasit, ilangakun malghugneghet ilataqut, palaghhaanghata amiiqillghet.
Taaqsuggwaaghmun mangteghaghpages tamaakut, akuzilghiini qayiigrughlluteng ayuqut, akuzillghit taaqsuggwaalghiini.
Tallimat tanpeghhet mangteghaghpagmun, esgha taakusta tawaten tunuqam taakut sanim-aa malghugneghet quliiqulluteng, enkaam tallimagneghet.
Tawaten nekeghqughluku taaqenghata, ingliighumaghmeng, nefkuuraq, qasiqaq qeghaatkayuk.
Nefkuurat pinighllaget. Enkaam mangteghas taaqenghataa miigtemmeng atelget.
Keneghmeng kumaghlluteng tamaaken qasiqameng, nefkuurameng eghqwaaghaqluteng.
Kayutet ilangi ighlekaqegkangit neghesqelluki.
Kaagtuumaghmeng maklinghaghmeng nefkuurameng.
Paawi maliglluki nefkukayugulghiit.
Paawi qupughraneghmeggni, uyghagkun, qalqalimameng, sameng kaagtughaqegkangit.
Kavighruketun qupughrallghi paawem.
Neqniipigtuut tepkegtepiglleghhiit.
Qayughllak sivuliq unakegkaq maklak, ayveq nefkungigalnguq wiin, kepelleghni sani qayuutaghpagni kiyaghtaqelghiit, enkaam mesiighutngwaaghaqelghiit. Tepesuungnaqekestat nefkwaaqelghiit, enkaam qamavek iiwleng kiinghwaaqayuget mesiighutngwaaneghmeggni.
Enkaam tepkegtepigtut.
Taawa mangtalget mangtagmengllu miigtemmeng atelek.
Neqnighllaguut nefkuuras tamaakut sivulightat.
Aamtaam nefkunaghsiman unakegkat kaatutaghesnaq nefkulghiini, maaten elpesi nefkulleghpesistun taawa allangwaaqut.
Mesii ellngaghlaaghtestegpenaki qaayngi kiinghaghhneghmeggni ellngaghnanighaqelghiit enkaam qaamnangi aghipataqluteng, allanguut enkaam.
Mesiighutkat neqnightus taawa.
NEQEMLLU KAGPALLGHA
Pelaasim Apellgha
Taaqnemta samun unangniighmun lliighaqut.
Naten nefkuurat qeghaataqat?
Sivuklluki nefkuurat taakut.
Ighuulut nekeghquqayugulghiit qeghatgun sivukluki enkaam qaayngikun ighulum nefkuuraq, qasiiqaqlu saaghqughluki tanpeghhaghaaliqaghluki tanpeghmeng.
Uksumunllu pinghata tanpeghmeng saapaqluki pikayuguut.
Upenghaam pillghi ukut aagram saghyaanganeng tanpeghhaghaalighluki aatkameng pikayuget qaayngikun enkaam tanpeghmeng qantaghaqegkangit.
Uksumun pikaghqat tamaakut ama tawaten tanpeghmeng saapluki uksughtekayuget.
Eghqwaaghusaghqatlu tawaten.
Uqiighluki nefkwaaqelghiit.
Uqiightughluki enkaangam kinerakegtat.
Tamaana sangwaa ilanga tuliimaq kiilqusiq neghumaan ayuqelghii.
Mangteghasqwaalghiini kinellghistun sivuliit nefkut kiinqat qeghaatkayuguut, sivuuliit kinenghhat.
Allanguyalghii, nefkukayuget wetku kiiwet pinanghata.
Nefkuyaghaghnguq tagitugtuftuq. 
Ilanga uksumun pikaghqaq qeghaataqaat.
Eghqwaaghusaghqas tamaakut ama upenghaghhaaneng saghnakayuget.
Aghvengelghiini awataghpaget mangtagmeng imiqayuget.
Enkaam payanginneghani quyngim kevii atghaanneghatki angyalgem kagpaagaqegkangi.
Taana kiigmi uukaq pinghani nefkukayuk, nunivak saghnaaqegkangat tuqusighaqluki.
Awen ungipaqaqanka laluramkenun nunivaget tuqusighaqniluki akmaagutakun.
Tuquneghmeggni mesii qugaaghqwaakayuguniluki, ilangi katam juice-estun ayuqniiqanka.
Enkaam maaten kingulighnun orange juice-nguniluki liillghiinun juice-meng ayuqniiqanka.
Enkaam tamaana uksaaghmun lliinghani October-mun nunivagmengllu keviilluku awataghpagmun.
Aqlaghaghhneghani tamaana eghqwaaghutkaghqaq uukaq asightaqluku angyam yugan uukaghtateng asighlluki tagitaqegkangit qeghaghnaqenghata.
Eghqwaaghutkaghqat uksuqun ellngitallu atuqsaghqaaluki itakaqegkangit.
Enkaam qafsina asighneq, qulaneng uglaaghaqluku asightaqluku sangwa.
Ilangi nefkuurameng pikayuget. 
Aamta whangkuta uukaq, tawaqa, pugneghqaq, nunivaget taakut qaaynganitaqut qeghanun qaakluteng, tanpeghmeng saapluki enkaam asightengngwaaghaqiit.
Uukat kinenghhat, iggwani piniipigtut Septemperem uukaghtii.
Kineghllagtestegpenaki qeghaataqelghiit eghqwaaghutkaghqaaluki.
Aamta sivuliit August-em pingi maslekanighaqut.
Uuk, ilanga uukaq July-mi piyaghqaanghani kingugtaaghllakayuk.
Ukut enkamm ggatangi neqangiitngwaaghumaaqegkangi kingugem.
September taana kingugnapagilnguq enkaam pinighaqut.
AATKAM KAKILLGHA, ATUQELLGHA NEGHIGHLUKU
Wayengim Apellgha
Mekestaaghhaalunga liitunga kakimeng.
Iqragmetaghngaata kakinaqutkegkaagunga, nalikek eight, nine-years-ngulunga.
Kelugenka natesaghluteng nanghiiqwaaghaatam qenwat tawaten liitunga.
Whanga liitellemni sangwaa maana maaten atughput ukavansaghtuq.
Iitek allgeghluni ayuquq, taawanginaq ukavanteftuq.
Palaghhaayaghtuq aatkaq, iitegngam kameraaq aklunaghluni ayuqeftuq.
Kamengllaghaqegkangit neghsapiget.
Qazigyameng melqulighluku yuget ipigtuluku, ipigkestaaghhaaluku kaamkegka yuget.
Uygiinghaghmeng kayanqusiqat, aarraghwaaghusiigut.
Whanga tawaten liitellemni.
Ataasit amiirat kamegmun naamakayuget, neghsat aangkegtat neghsapiget.
Qazigyat aangeghllanghilnguut amsakelghiit.
Neghsapiget sufllughraggneghlluget.
Ungavek ungapisiiluki whanga liitellemni, neghsapiget ungapisiiluki piniqaqiit.
Ayumiqunghani sufllughraggneghlluget qazigyaneng.
Qazigyat ayumiqunaqutnginaq taapngigsimaaqegkangi.
Kukupaget unglleneghtungitneng seghleqaqiit.
Aghineghmeggni unglleneghtuqat.
Amiirat kinenghata, pellugluki iqangighaqiit satangi mesiighneghighaqiit melqwillu.
Whaten uksumi pikat melqwi taanluki mesiighi taanevyiighaqiit.
Aanulluki anigukun tuutqughluki enkaam ilungakun niightughaqiit. 
Talwa liighqimun pattern-ngisaghtut.
Atuluggaghteggun atuqsaqangitgun nasiqulluki aangataghaghluki piiqiit.
Aghveghem ivalungi qiipaqaqiit asingan tungangi tukughii.
Emta angtughaat ivalukegtekayuguut.
Iitek ilangillu amsakaghtat aghvepigetllu ivalukegtut.
Enkaam pinemteki iikluki qupughraghluki, qupughhughluki, kinengllaghluki kinenghata qiipiiqaput.
Talluluki piiqaput.
Quyngim ivalungi amestaaghhaat kaamgem uygunganun, quulmun kaleftaasit, uygiinghaat quulngi kaamgem.
Kaleftameng aatqut.
Kaleftaghluki kakiiqiit.
Yaagkestaaghaat kakillghet.
Quyngim ivalungi amestaaghhaaluki qiipiluki tespagavek atuqaqut.
Aghveghem pingi qayughllak ilangi, iitek ilangi taaqegkayuget amestaaghhaaluki.
Qiipilghiini whaten tapghaghpawaaghem qiipelghatun qiipumiita eslegtalkaghqiistun talluluki, uygaaqluki uugnangikun, nuuvneghqii taakut amelliighaghaqluki taagavek.
Tagneghsaghnaqelghiini tagneghlimeng sameng tagneghsaregaghaqiit, kaleftamun whaten atuqnaqelghiini, uygusiiluki pilghiini.
Kenulget sikuut kamegmun kakisit, maaten three-sided-kaqegkangit kenulget tamaakut ipelghiit sangyiilnguut.
Tespagavek kaamgem uygunganun kenugilnguut angqaperukegtat kakisiigut.
Atungagmeng aangelghiimeng, amsakaghtameng iwhanimeng nateghqaqegkayuguyaghpetut.
Whanga liitellemni ungavek kaamget qasiqameng nateghqiqayuguftiit kiyang.
Aghisighluki yataaghqaqiit aghinghata eglluki.
Sangwaa tamaghhaghmi amiiraq yukutalluni kakinqegtuq.
Elngaatall taaqelghiini kinengllaghwaaghaqiit.
Nazighaam amiirii temkaqegkayugiit, uksumi atuugut whanga liitellemni.
Sivulighhamta aagkut kiigmi ellnginaaluki uuslluki satangi qaasliiluki atuqegkayuguyaghpetiit.
Maaten whanga liitellemni uksughhiinaghmi atuqsagusimakangit. 
Amimeng qamagun ilepghaaghmeng ilupeghighluki.
Temkaas taakut qaayngakun amiirat melqwi qaasliqluki uksumi maqaghllaget.
Taakunguut qaamkut ilukliit aatghi ilepghaaghet.
Taakut qaasliit temkaat, nungightelget paagnangi qukiillu, tukughiillu taakut qamaglluteng temkaatlu ilepghaaghetlu.
Kaamgem ilungakun allightet amiirat.
Ilangi pilget qallukameng allightekaqut. 
Amimeng ama qallevakaqut, nuqutuqat yugusii nasiilnguut naranghilluteng ayuqelghiit.
Amalleqa tawaten ugmestaaghhaghmeng amimeng iluklighluki ilangi uksumi milqwi qamanlluki.
Qaasliit taakut milqwi qaaynganilluki.
Uksumi whaten aghnam amalleqa atiit qaspiqulluki.
Ighungi segesqumun kenlekut. 
Maqaghqeghllagluteng ayuqsalghiit qiipaghaq kayaalnguq tamaani iwernga ama ilangi nuughngalghiini inglupigaghhaakayuguut, saatghwaaghhaaluki satangi qaasliqluki qallevaget, alla qaayngakun atkugluteng.
Amighqwaaq kiyang atkukaqsaqangat, sukilpaq, alpa, metghaq, kangghwaagmengllu atkukayuguyaghpetut. 
Weni whangallu liitellemni sangwaa kayaalikestaatanga.
Ilanga atuqepagnaniimaan liitkaagunga. 
Yuget ngelqaghmeng, alpameng kiyang atkukaqut.
Saayngi atkungllaghaqiit atuqaqiit atkungllamun.
Paamnangillu atuqegkayuguut naallghiini, naamalighlleghhiini. 
Amalleqa amiirii aghvigluki yataaghqellghi piiqiit keligaghwaaghluki.
Taaqneghllupiguut sukilpaat wata mekestaaghhaat.
Naanneghllupiguut, pegtaqlukiqun enraq kakiiqelghiit.
Ighivgaghmillu whaten kiyang pikayuguut.
Aghneghmi whaten sameng neqengnaqmeng qepghamsuregaghtuqaq, qepghaqaq uglaapigtengnguyaghtuq aghnani mangteghapigmelluni, kiyang ighivgaghmi aghuliiqaneghmeggni kakilqesaqangat.
Nem qepghaqaa.
Sapeghhnami whaten kaneghllakayuguut aagram qaayngi, nateghmi.
Qama qayughllak puqlaghllawaaqelghii, iiyaq eslegtanqelluku agepsughtaaqayuget egllustun, enkaam kaneghllakayuk.
Naqamllu tawanlliqiigalkangit. Ifkaghlluki, allegluki egtaqluki.
Nanit taakut ama uqughqaaneng yataaghqellghi, uqiisalleghqii uqighaqluki.
Nutaghiinaghmeng whaten pineghmeggni, iitegngam aqlaghami whaten mesiighi nuughaataghnaqeghllaget tangtaqeregameng lliilghiini.
Kapeghlluteng kumlalluteng whaten tamaakut ughugtemmeng ayuqelghiit sukannaghtut.
Aqlaghangiitmi tangtaqeregiluteng lliighaqut enkaam sukangiitaqii mesiingllallghi. 
Uglaq mesiiq atuqaqaat nanimun, ilangita maalghugaaqelghiit pagum ingleghem nanii.
Inga alla maalghuk inglungani enkaam estamat nanit atuqegkayugiit.
Tamaakut neghsam uqii awatkaghtameng akumevleghaghluteng pinighaqut.
Aamta ellnginaaluteng kumaghughnaqeghllagaqut.
Aksigungwaaghluteng kumaghwiigatut.
Taawanginaq yakumangilngughni pamayugumat.
Neghsamengllu atkungllaqayugutngulghiini.
Paqniilnguut qevuulluteng yukutanami.
Kiyang taakunguut qawaagem amiiri kiyang atut.
Qikmimeng puvitkut, puvisiqayuguut.
Ataasit agaten amaallgaat esghaqaghaqanka, pamakaghtat.
Weni maaten quyngingumaan liitkaagunga.
Quyngiilluku salin taaganingani tespamaken amiqlu pimaaqsaqangat.
Upenghami amiirat milqwighluki kaamkaqiit.
Aghinaghhneghani melqwilngughmeng kaamkaqut.
Uksumi aamta melqughtuumalghiimeng kaamkegkayuguut.
Quyillegtaagut uksumi aatkiit. 
Uliighet tamaakut mughutmun atuugut.
Ungapisim kaamgem aatqii, uliiq.
Quyillegtat maani quutmi naveg ama pimun atut.
Akughvigaas tamaakut aghinaghneghani angyamun ivghaaghusit upenghami taapneghlluget.
Taawanginaq tawaten taapngiggneghata tukruuggneghata aghvigluki mesiighmeng satangi angighhaqiit qaamnangi.
Muluneghmeggni mesiighneghiitaqut.
Enkaam taapneghllugraagtaqii.
Aghyuneghmeggni taapngigtekayugii.
Amiiraq akluniilluku simiqiinaghaqluku taapngigtekaq pikayugaat.
Kiigmi enraq temkaluget aghvigluki, satangi kavighlluki piiqiit kamengllaghaqiit.
Aamqutnguut nateghqamllu amiiramllu akulanganilnguut enkaam ukatanganilnguut qiipam iitqaghiitii elngaatall sagniitnguut, sagniitkii.
Tapghaghpawaaghmengqun atulghiini, kelugmun iitqaghiitaagut sevuunnayukata sanayukata.
Tespagkut quulnganilnguut uygunguut.
Ungantut uum itengestam taakwnanganilnguut mughneghet, nateghqam tungangani.
Paagnangan pingi nungightenguut, singii, putulghingi, nungightengi. 
Uygungan kakillghi neftegtellghi kaleftaalluki tawaten ayuqut.
Tespagkut nungightengan iggwhaningi nungighsiitet.
Qallukaat kaamget estullugmeng aatqut, quyngim ighungi aatghi qallukaat estullunglaqayuugit.
Ipigtuluki piyulghiini ipigkestaaghhaaluku ilaaghtughaqluki aangelghiit ayuqiit.
Ipigkingwaaghet ipigkestaaghhaat kaamget, enkaam ipigtuqat pagavesengwaaghet.
NEGHIGHLUKU UNANGNIILEQ MAANI SIVUQAMI
Akulkim Apellgha
Whaten uksaaghmi kumlaluni anigunghagu, elngaatall yuuk yataaghquteghllakayuguftuq, sikuk kaatestegpenakek.
Tapghaq, uunghaq, qaanngwaaq, sangwaa atughqaq unangniighmun apeghiighnaqaqegkangat.
Uyiiq, tuugkaq, ayveghniighmun atughqaq tugaaghesnangllaghteghaqegkangat.
Sangwaa qamiyallu tamaana, qaghlukaghqaq qikmimun ulimaluku, pilleghqaq kaatestegpenaan piiqegkangat.
Taagken uksunghan, uksughniiqaat sikuk kaanneghegkeni maavek.
Tawani yuuk tengghuniqutaquq piyaamun uksughyuggaanghani qayughllak teghikusam unaknaqellgha piyaqniitaqelghii sikugni ungani.
Unaanguluku aghtestegpenaan sivukepiglluku eslaqaqelghiit aanluteng, saamnallu esna qaginga agigsaghtuughaqegkangat navek wiin pivagilgameng.
Pininghani mughutmun, yataaghqelluteng aga aghulaquutaqelghiit sanqutetuumaghmeng.
Kiyang paamggun kiwavek naaygham sivunganun esghaannaqumaghmeng teghigmeng piiqelghiit.
Ilangakun taakwaningiighaq ayveghaataqelghiit teghik qantaghanneghani.
Uyiighis taakut elngaatall kelengakesqellelget iglakaasiqnayukatki ayveghniiqumeng.
Ayvelgunghani tawaten sanquteteng quunpeng yataang piiqelghiit pillgunallghani sikum.
Liilightuusaq taana, uyiiteng quunpeng uughqan tunganganilluki iiwleng pisqellelget.
Qayughllak ayumiq nanghiiqaalghiit, yuget ayveghmun nusugniiqiit uyiighqun iglakaqat.
Enkaam tamaaken apaalluqluku uyiighet anuqem tungangaku pisnanillelget, tengtekuyeng iglakaasiiyaghqat.
Taanaqun Kiiwaaq Sivungami ayveghem nusukaa tawaten uyiighan iglakaghluku tazimantekaq.
Unangniilleq tamaana liilightuusaghllaguuq qayughllak awen peleghqutkegkayuk.
Ilanga whaa puygukefut.
Tamaatum liilightuusaa, eslam, sikum, meghem, maaqellghem saamlu ilangan natetulnganeng liilluteng wetku ellmegneng mughusaaghtekayuget nukalpigat. Wiin sivukluteng pikusinun maligsaaghulluteng unangniighmun piinliqayuget liitkayuget tawaten nanghiighluku mughunniiq.
Kina taangani ayveghaneghmini tawani ilani piyaalgutni apaghaataghaqii uusqallghanun sikum mayuqaghlini.
Enkaam uvilighneghmelnguut tamaakut piyaat esghaanneghmiggni tagilaghaataqelghiit nengighyaghtuutaqelghiit.
Kaatquunnneghata uglaalluki ayveteng qaakluki, qamaglluni yuuk nengightuutaquq.
Aga asightiluteng qaanngwaateng kelutmun taglaghnaqumaghmeng piiqelghiit.
Tawaten kinguliqutaghluteng igleghutaqut uyguuquulluteng.
Uka qamuullghiit nemeng esghaneghmegteki, nanevgaawaqut qeleghraghtet, siivanlleghet kayagtaqiit mekelghiighet paayghisqelluki, igaghyatlu tamaakut pistaqegkangit igaghyaaghngiita.
Kinkut tuungqateng qamuutaqiit, kinkutlu alngunak.
Tawani neqa piyuwhaanghani, tamaghhaghmi quyakayuguuq, qayughllak Sivuqaq iingunaghmi nutaghameng neqmeng naasiighyaghqaalghii.
Tawatetuq tamaani ataasistun yuga ayuqusaghtuq.
Ilangani tamaakut piyaat yuget, tevrat, uqlighutaqelghiit meghhaghni nalighmeng iighwilnguum kangitegkeni.
Neghsaqlu tamaani aklunapagisalghii.
Aga iighwilnguut quupaghnaqutnginaq nuuginaamaghmeng kiyang piiqsalghiit uksughyuggaaghmi tawaten.
Tagtalmi ikevaaghlluni meghughhneghagu amalleqa angyameng pineghmeggni ayveq, maklak, neghsaq unakaqegkangat.
Taawanginaq uksumi sallegyugumaghtaqegkanga. Sikuklu pininghegkegni kiyang aghneghtumi esavghaataqelghiit ungavek ama neqellutengllu taglaghaqluteng. 
Neqennaqa taana iiwleng ayuqelghii, tawaten pillghughtaghhneghani.
Neqangisalleghqaq pakiggutaqegkangat saamallu aghneghtughneghani teghiklu awavaqayuk.
Tawanillu esla pinighaghluku pinaqegkayuget.
Tawanillu uksughyuggaaghmi qawaagniiq pikayuk.
Aygugharameng unaanguluku aghtaghaqestanghani kangghwaak, alpameng, metghaghmeng ilangakun akumluni aygughllakayuk, enkaam aygugharameng atelek.
Ighivgaghmi enraq eslughllakayuk uqumigtengnguuq aatgha.
Aywaaneng anuqa ugavaneng ayuqenghani qawaagniillgunaghaquq.
Naten ilangakun sikuklu kaasaghanghegkegni nani tamaani Kaneghyengesimi, qighuneq pighllakayuk.
Qighuneghmeng atelek tamaana alpaaghaayalghii tengigalnguq qugilipagllagem, enkaam ilangani uksullghem sighlatkeghllakayuwaat sikumelluku, meghiitutkaq, kiyang amanillu, qawanillu.
Emta iinghusalek, uglaneghmiininguq nenga ughumakayuguniluku piiqaat enkaam kelengasaalluni ayuquq.
Enkaam uksuq navek taakwavek Lluughvigmun llinghani angyalek tamaghaghmi aghveghmun sanqutet yataaghqutaqegkangit.
Angyaghwaaghuyalghiit aghveghniighusiit tamaani. Gaaringhi ghhuughemllu simighaqluki naavumanayukata, tamaakutlu aghqelengestii.
Keniliighusimaghmeng piiqelghiit pillghughtefagilgagu ketaghesnaghyaghqaaluteng.
Quunpeng taakut kenilghet kelengakluteng ayuqelghiit, anigunghaki peketaqluki, amalleqa vuumanghakillu reghightaqluki iiwleng.
Aamta tuvalgunghani tawaten ataasiinaat kenilghet seggaqiit, qayughlak ilangakun tuvaq aastaaqelghii.
Aaskestaaghhaanghani kiyang malghugneghet piiqiit, uwatangaghmiitlu, akingaghmiitlu.
Taawa aghveghniiq piinlighaquq aghveqlu igleghsimaghmi piiqelghii.
Saamallu meghughhneghtughtaqegkanga. Esla unaami pinighsugninnaqenghani piiqelghiit, iya inglupigaq atughnaqniluku.
Unaangupiglluku ilangakun atghaghteghutaqelghiit iglakluku tengghuniqem aqfaalighaataasimaghmeng taayugniighem.
Taakut kiyang Awergenkut sivuliiyuneghtuqat.
Elngaatall aga kequunneghmeggni napaghhwaaghtaqegkanga telaanangam. 
Pilaataquneghmeggni aga aghvenginaamaghmeng piiqelghiit ilangani, ama tawaten ilanga ayumiqullghem avangitaqluni ayuqelghii angyaghnapagitemllu pistaqegkanga.
Kinkut taakut aghvengneghmeggni aga napaataghaqelghiit, enkaam liisimakluki ivenruutqaghtaataqelghiit napaatameng esghaanneghmeggni. 
Paagkenlu nemeng qineghpeghwaaghutkun liisimakaqegkangit ilangakun, enkaam nemillu qesugniqutaqelghiit aghvenguughumaghmeng.
Tuqulluki aghveteng apeghiineghmegteki enraq kelutmun kaalgughnaqaqelghiit.
Angyaq qamaglluni kaalguutaqelghii uyguuquteghllagluni uka aliineghmeggni.
Kaalguqateng kaatunneghmegteki atelget teghlugutmeng, teghlugunniiqegkangit.
Unuk pitkigataat aga pilagnaqumaghmeng piiqelghiit aqsaqughiitiqaghluteng.
Tamaani neghighluku mangtak nengiisigasaghpetaat, enkaam angyaq iingunaghmi aghveghmi tawani pinaqutkayuk.
Tamaakut angyam yugi kayungqanghet suyvaghtaqelghiit, iwernga tamanga pikayuk, naasiiqayuk. 
Suqii, llaagi, sangillu taam aghvelghem agghitaqii, inpiquumaghmi pikayuklu navek alngunak.
Taagken Kiigem Aghnaa piinneghani, aghveghiitaqegkanga.
Tawani enraq ayveghniighmun neqniighmun liighaqelghiit.
Tawanillu tanqimi teghigem avaqutaghaa allgekqayuk, qasiqalek, teghiglulek unakughaqegkangat.
Neqa uglaghluku pinaqaqegkangat teghik aliitaghluku, esla pininghani qavalqugpenateng angyaghtughaqelghiit.
Kagpagnaqumaan neqa piiqegkangat.
Tamaanillu qikmiq atughllaguyalghii enkaam ilanga kiyang neghqutkaaluku saghnaghllagaqaat.
Tuugsimaan manguna, kemekrak tamaana nefkumaan, neqangisalleghqaq pakiggutkaqegkangat liisimakluku.
Tawani Pinaghvigmillu ayughaayak qawani piiqaat nani taakwani Tapghum ketanganillu.
Sikupagiitaqegkanga tawani tanqimi iwernga qavreghmengllu ayveghaatkayuget ungani.
Qavreq taana aghnasalek amsakaghtameng akumluni qasiqalget akuuraqaghaqiit.
Aga awavaamaghmi taana qavreq pikayuk.
Qemiighunneghaniinguq pigtekayuguftaat.
Sikungiita maliglluku teghiklu maligutkayuk.
Tawanillu Pinaghvigmi kiyang matum qiighqam qawaaga kaatquutkayuk.
Alpayeng unakaqaat qawaagniighluku.
Unaangupiglluku ugani singikragmi sukilpaqulghii piiqegkangat, ighinghanillu whanikumi.
Amiiraa tamaatum qawaagem atkugkaaluku pegtiirakigalkangat, alpa, ngelqaq, sukilpaq, ilangillu.
Kiwani naayghami uzivyaaghhneghani tawani annavagluku pikayuk.
Uugtekayuk ighivgaghmillu, unaangulukullu.
Ateghqek ighivgaayaankunguut, unaayaankuk. 
Naputuqaq naayghaq teskiwna anavagvigmeng, aatghi naput.
Aywaanengllu ikevaghmengllu napulek, emta pinillghi sivuliiyugutkaqiit anuqa pininghanillu.
Tamaana anavagniiq teghignapigtuq liillghiini anavagmeng.
Enkaam anavagyaq uglaapigtaquq.
Uglaaghinghani qawaak kiyang nukalpigaq tamaavek tengghuniqutaqelghii.
Uglaghluku qawaak unakneghmegteggu kagpakayugat kiyang ighaluqiluku piiqegkangat.
Ighaluqameng aatqut tamaakut mesiighqun kanaghtekat.
Tawaten ilanga neqem kagpalgha ayuqelghii tamaani neghighluku.
Nani tamaani ellnaghvigmi qawaak ighninghani agavek pennanun angyameng manigyaatkayuk meq pininghani, alpam maniganun, amalleqa agavek nunivagmun kiyang piyugmeng piiqut metghaam saam maniganun ilangi.
Sukilpaamllu maniganun kigwavek naayghamunllu manigyaghaqelghiit ama.
Tamaani salin qawaagniighusiq allgeghlaallghilluku neghighluku tamakut atughaqegkangit negaghat, suqaghmeng ulimaaghet metghaghmun atut.
Tamaakut sukilpaghmun atut aatqii qitavestaaghet, naghuyamun enkaam atut maklegsameng atelget, enkaam ngelqaghmun atut aatqii ayengqeghrat.
Ama tamaakut kuuvrameng atelget ulimallghi negaghpagestun ayuqekanit teghiglugmun naapluki pisit.
Enkaam llangaqa unangniiq teghigmun aghsaan ayuqaqelghii kiigmi iwernga ilangi nunaaghmeggnun aglaghtuutaqelghiit kiyang unataanunllu.
Nunivaganun, uqfigaanun samunllu unatam ilanganun.
Sangwaa atughqaq samun unaghsiq angwaaghutkaghqaq, yaavuquutkaghqaq, ivaghaqegkangat samunllu ilanganun atughqaq.
Quugkamengllu quugmeng qerngughtiiqluteng mayughtaqluki qerngiita.
Kiigmi nunaaghmelnguut yuget kiyang unangniighet neghsameng, qawaagmengllu. 
Samun tamaavek pivikegllaghakun nunaanglaghaqelghiit kiyang.
Samaveklu uughqanun iqalliyaghaqelghiit.
Kiilqusiq iqallugteng naaptaqegkangat tesamani naayvaghllagmi.
Wekullu kumlayaghtunghani uteghnightuutaqelghiit.
Teskiwavek Kangiinun angyameng itghaghluteng teskiwhken saghyayeng, angyatlu tevuqughluki Qaqlungighignun tevaqelghiit naayvaghllagmun.
Ukumllu uughqan megha pininghani taakwagun angyameng pikayuguut qaginginneghani.
Pugughileghmiitlu taakut avelghiigalnguut kiigutanga kiyang tamaghaan teskiwavek pikayuget iqalluganun weku apeghiineghmeggni ngelqaaghaghniineghmeng.
Iqalliniighvik atelek, egkwaa tespagna, Tapghaaghaqlu, Aghvighteklu qupneghniighviget, taanegna ketlighneq iqallupigniighvik.
Enkaam tespamna Nunameng atelek kiigwtaghniighvik.
Ukani tamaana iqalluk pingigasaghpetaat tamaani, wetku qantaghaqun piyagutkaagut liilluku.
Yeqay uukaghteng sighlatkeghllakayuguftaat nulughluku kiipaghqenghani.
Tamaanallu kayu kiwani naaygham sivungani pikayugat.
Tawani uksaaghyaghtunghani amalleqa yuuk qimugsiqayuk yataaghqutkayuk, qamiymeng, qaghlumeng qimugsiisighqameng samengllu ilanganeng unangniighmun atughqameng.
Tamaani neghighluku qamiya paariitusalghii, taatghusiitusalghii.
Qamiymun taatghusiit atiit unaghsit tamaani ingleghat akulngitgun asitmun kengutkayuget, aatqii yagaarinat.
Talwa uyghiitngilnguut tamaani.
Aghuliineghmeggni taakut kagsaguteteng qikmimeng sivungakun napaghtaqiit.
Kagsagutet tamaakut qikmimun aghyuughusiigut.
Pineghlliqenghata kagsagmigaqiit enkaam qikmim aliksaliitaqiit.
Tawatesalghii tamaani igleghneq.
NATENG ANGYAPIGEM ULIIMALLGHI
Akulkim Apellgha
Ayumiq ulimghusiq pinilghii maaten atughput aviisalghii.
Sangwaa tamaaghhaan maani allgeghtekaq atuqegkaqegkangat sangllaghnaqneghmeggni unangniighusiq tamaghhaan ulimaperugwaaghluku piiqegkangat tamaani.
Angyaghtuusit angyat tamaani atiit aatqelghiit angyapigmeng.
Tagtalngi kiyang yuginaq itegaq siipngalghiit.
Iqetulngi kiyang yaagneghestun iqetutkaaqut.
Mayughneghqaq, neghqwaaghtaghqaq esnemi ivaghluku piiqegkangat angyangllaghnaqneghmeggni.
Tuquuqiilluku nemeperewaaq nemeghyaghqaq piiqegkangat suqaghmem kelevegkameng nemqelluteng.
Enkaam saamnangillu angyam taklaghmelluki ulimaaqsaqangit ayumiq.
Ingusighluki tawaten pingayuneng inglulek yuuk aqumuusaghqaaluku alla angyalek angyallikun.
Tamaakut aghnasalget uvinkegtat amiiqiiqiit amighqaaluki angyamun.
Sivukluki kiighlluki niightuqayuget meqenghata.
Amighinaqneghmeggni sivukluki kenitaqiit aghingwaaghesqelluki.
Maalghu, pingayu tanpeq naamakayuk angyamun amiiluni kiyang.
Uyguraanun qiipat kakisit aatqii tasisit ivalumeng ulimaaghit piighlluteng.
Angyamun amiiluki aghnasalget liisimakangit muluneghtuqat ugineng, saama uvinkegsiimaghmeng.
Ugit tamaakunnguq ataasighaghmeng ayumiqukayuguftut, imangyugumamaghmeng ayuqelghiit.
Angyam amii tamaani talwa piineqiigasaqangit.
Enkaam pingayu ayumiqulleq atughluku amiinguq simighyaghqaaghtekayuguftut.
Saamkut kuyaagit aghukayuget, saamallu ukiyugumaghtekayuget.
Angyaneghmeggni igleghusiit.
Angwaaghmeng, yaavuqumeng, telaanangamengllu.
Siighnat kakiquulluki telaanangangllaamaaqegkangit tamaani ayumiq.
SANQUTET AYVEGHNIIGHMUN
Qavalghaam Apellgha
Sanqutet tamaakut unangniighusiigut teghigmun ungani kelliini.
Taakunguut awataghpaget, tapghaat, uunghat, tuugkaat.
Qerngaghmeng atillghi sanqutet.
Angyami atut allakaniigut sikugni atuneng.
Uunghat unaghsiigut aghvinlek itegaq tagtatkelghiit angqaperugtekat iiggmeng tuguyaghqaaluki.
Iqugani tugeghmeng atelget naangqut nuvugyugtekat uugnangi peqiglluteng nemghutkat.
Taakut tuugghet sikum umutalnganun esghaasiigut.
Ungani sikugni atupiguus tamaakut.
Enkaam uungham inglungan iqugani, aatghi iquuyat, tuugkalighviget.
Ama tugutet peqiglluteng nemqat suqaghmeng kelevngwaaqameng.
Iquuyam uugnangi kepneqegtat qukii igarutaallelget giimamun nekegfiget.
Taakut giimat kilgaanlenguut tapghaghhaghmeng nuuvluteng qukamegteggun ayuqut.
Tapghii uunghakun nemghutkat naten entaqun three inches tagkalghiit, iqugi nuvugyuglluteng ayuqut.
Inglungi iquuyakun aatestekayuget, inglungi tuugkakun aatestekayuget.
Aatesleghiini giimam tapghii nengqengngwaaghaqut.
Wetku naghullgullghiini ilefkaghaghtekayuget.
Taakut giimam tapghii atelguut aaghsimeng.
Enkaam taam aaghsim uunghamun nemellghem siipneghi taakeghpaggaat ama atuugut, aatqii qaluukut.
Taakut tuugkam nuvugi savigtalget, inglungi igarutaaqat giimam inglungan nuvuga iteghyaghqaaluku tawavek.
Enkaam taagken tuugkaam kiwakaghaanilnguq tapghaq taana tuugkaam uyaataa, ukimallghakun nuuvutkaq aatgha tukaghsiighuuq.
Enngatall taana tukaghsiighmun uyiiq qillghunnaqegkuni, qapruutnguuq aatgha.
Tapgham uygutellghatun ayuqut taawanginaq maalghuneng nuuvulluteng.
Tukaghsiighem amalleqa uygutellghi taakut estullughqughluteng kipullegmun piyaghqat.
Sanqutet ulimakumeng tuugkaq aatesluku nenglluku uteghmun aaghsikun nuuvulluku.
Enkaam taagken qaluukumeng uyiiq awatghulluku aaghsikun taana nuuvulluku ataasimeng nusugteqighluku qillghusaghqaq.
Aga ayvegh naghulkuni uunghaq aga mayughyaghqaq uyiighmeteghngaaghmi pugleghyaghqaq naranghilnguq nuqutuqaq.
Taawa taakunguut ayveghniighusit sanqutet. 
Taakut giimat naflluugut, ayveghmun iitqaghtekuni tuugkaq, una uunghaq uulquni aga itemyaghqaq.
Enkaamam qaaghi, taakut nuvukrugmelnguut qilleghneghhaat estullugneghuut aatghi.
Taaggun iqukrugikun ukilluki nuuvulluki nenglluki, eggmaghluki, taakut iqukrugi qilleghtepigmeng qilleghsaghqat.
Estullugneghuut aatghi.
Kiiwhkut kangiigut, kangightemmeng aatqut.
Enkaam taagken, tuugkam kiwakaghaanilnguq tapghaq taana tuugkam uyaataa, tuugkaatqun ukimallelget, taaggun tapghaghhaat nuuvulluki, tukaghsiighuut aatghi.
SANQUTNGI AGHVEGHNIIGHEM
Qavalghaam Apellgha
Tamaakut whaa aghveghqutaqaqegkangit tuugkaghllaget, aghveghqutaanghisaghtut.
Ighlleghutnguniiqiit, ighlleghutmeng aatqut.
Elngaatall aghveghqutannguq esghha taakut uyghaget, ighlleghutem savigtii.
Tuugkaatqun giimalgulghiit whaa kinguliighaam tuugkii savikenghaaghmeng.
Ighlleghutnguut tuugkaghllaget taakut.
Taakut elngaatall uyghaget ugmestaaghhaat aghveghqutaagut.
Ukimallellgaawaqut ilangi.
Sivuyagtem quunpeng nasami nungightengakun petugluki, ungaani.
Nelegtengngwaaghpenaki whavek ighlleghutmun, sigiqnayukamiki kelengakem angtalnganeng.
Wetku whaa aghveghmeng pinaqneghmeggni neleglluki pikayugiit.
Enkaam taakwegkut ighlleghutem kiwakaghaanilnguut amalka giimaghllaguut, kuukghuniiqiit.
Angtughpinghaghllaget nuvugyugsaqat whavek ighlleghutem tunutanganun.
Kuuket amalka tungii.
Amenqun saavget maakut tungilget.
Tamaananguut.
Kuukghuniiqiit.
Elngaatall uniilliighaghsaaqat tukaghtes taakut.
Peghngaghmeng nuuvulluteng taaggun, peghngaghllagmeng tuutgulluteng kakitutkat saviigat maklaget tapghaghrakaaqegkangit maaten.
Kingwaaghuut aatghi.
Taakut tukaghtenguftunnguq tawaten tuutgutkat uniilliighaghsaqat awataghpagmun taalegmun ayuqelghiit.
Elngaatall kukegmun tawavek aatesluku, taaggun putuluteng keniqaatelguniiqii, amalka tekeghmigutestun ayuqelghiit.
Uunghaam ilangi tekeghmigutelguut.
Elngaatall uglaalluki nenglluki tawavek keniqaatmun aatesqaghtaqiit, uglaalluki nenglluki.
Elngaatall quunpeng taakut taawa tawantaqut upenghalqusiq.
Ayagmun tawavek kumlumun nemghutkamun aatesneghmegteki uglaalluki, taawa quunpeng nelgaqut peskugsigatut, quunpeng tawantaqut.
Quunpeng kenneghmeggni, saavgumiighwaaghluteng amalka, taawa taakut quunpeng aatezngalghiit ayagmun ayuqelghiit. 
Taakuk elngaatall tukaghtek kangilget, taalegmun tukaghtek ilaallutek amenqun awatiitegnekun ilalluteng qillghutkayuget.
Awatitnguut.
Taam kingungiighaa tapghaq taana, taana tapghaghrak, tapghaghragmeng atelek, unkuuvak.
Miglegrungiiyaghngaaghmi qukiinaani.
Miglegrungiit elngaatall ayveq aghnaaghanghhaaghlluk, taghnughhangenghhaghlluk miglegrungiq.
Tamaananguyaghngaan qukiinaani tapghaghrangllaaghaqut kelevluki two and a half inches eslegkakiita.
Tapghaghragmeng elngaatall aatqus tamaakut unkuvaget, miglegrungiit.
Taaggun ineqerewaaghem kenlengakun umullghakun uziftaqiit.
Elngaatall taakut kiwaakaghii tapghaat, pingayugulghiit ayumiim awataghpagi.
Kingwaaghmeng aatqut, elngaatall maklaget, saviigaayaghngaaghmeng, meqesiqaayaghngaaghmeng.
Kingwaaghmeng aatqut, kingwaaghuut.
Unkuvaget enngaatall tapghaghraguut aatghi.
Taakut awataghpaaget.
Sivuqlighpiigaq aangelghii, tuunglighhaa amsakelghii, tuunglighhaa qazigyaghaayaghngaghmi qukiinaani, kingwaaq.
Taalek, Akuula, Kingwaaq.
Taalguut sivuqlighpiigaat taakut.
Uughqwaaget, aghsaan aangepagllanghilnguut.
Tegastaghhiinaat awataghpiiqiit kiyang.
Iitek aghnatlu awataghpiiqiit amlengi taakut qaghrilghaghluki.
Qaghrilghaat ilaaghusit unaghsit iimlluteng esneghrugi.
Enkaam qamagun ilungakun kakiluki esneghrugi uzimun tawavek amalka ilaaghmun kumyugtaqiit esneghrugi qamagun qulighneghikun.
Elngaatall nemghaqiis taakungi iimneghqun taaggun.
Qaghrilgham esneghruga uzimun iimngalghii.
Asightaqiit taaggun nenglluki.
Qaghrilghaagus taakut.
Enkaam qepluki inglugtun putukghi itegaan qevuulluki nenglluki tawaten.
Amenqun naflughhaa putukghan.
Kiwakaghaakun qeputaqiit putukghi inglugtun enkaam uullneghmeggniqun sasqughhaawaqelghiit.
Eltuqsamaghmeng ayuqut.
Taakut ama sanqutmeng aatqut.
AYUMIIM EGHQWAALLGHALLU, EGHQWAAGHUSAALLU
Apangaluum Apellgha
Kitum igleghulleqagu ayumiim yupigita eghqwaallgha?
Maalghuguuk, nalighmeng pingayut allakullghiit sivunelget maani Sivuqami ramket.
Ataasit taakut Pugughileghmiit.
Ilangi sivunghita aatghi Aymaramket.
Paamken Ungazimeng piit, qerngaghllagmeng nenglut qerngaghmelnguut iimken sivuneghmeggneng ima ataasimi nemi.
Sanighmelngughmiit aatghit.
Nenglungit tawaaten saniqliquteghllagluteng ayuqelghiit nekegneghi.
Taakut aatghit, ramket ilakwaaqullghiit paamken tagikat, maani kingunghit whaa kiyaghtut, talwa angyalgitnun atiilluteng ayuqut.
Ilangi taakut ramket aatghi Nangupagaghmiit.
Nenglullugit ama Qayiilleghni ayumightat qerngaghmelnguut nenglut.
Ayumiq tamaakut yuget liisimakegkangat naten eghqwaalleqlu, samengllu eghqwaaghusaghqameng, qerngughtillghemllu igleghnegha.
Ataasimeng ayuumiqulleghni eghqwaaqayuget naasaghaq kaanneghani.
Laluramket moon worship-nguniiqegkangat, temngiinguuq.
Whaten Aymaaramket pikayuguftut eghqwaaghnaqneghmeggni: usaa taana upenghaa tamaghhaan pangeghtekaayuk eghqwaaghusaghqalegnun, quyngim tunaanunllu qilunganunllu.
Tamaakut qerngughlluki kagpaagaqluki kiinqat.
Amalleqa nunivagmeng awataghpagkun kagpagikayuguftut.
Uteghnineghmini tespamken uukameng nefkukayuk eghqwaaghmun atughqameng.
Salngagetlu tawaqat, nalighmeng tawaqapigmeng pamaken atghaatkayuk.
Aghvengumaneghmeggni, ataasit awataghpaget mangtagmeng imighluki siqlugamun kanagtaqluki.
Tamaana neqa eghqwaaghusaghqaq kagpakayuguftaat kenlaanga tawaavek aghneghanun eghqwaaghvigkamun, tawani tanqimi Nazighaghsighmi, kergamqun nutaghaq tanqiq piinneghani.
Taam sivungiighhaani Piifqemmeng atelek.
Tawani taana angyalek eghqwaaghmun igleghutistengwaaquq.
Nulighha taana angyalgem sameng akuusaghqameng akuuqughaquq.
Ayveghem uqaan mesiighi akuutusiiqaqii nuniivagmun, tunumeng ilaluki.
Qamagllutek nulighqullghiik aatkameng, eghqwaaghem aatkaghqaaneng aasaghqak.
Wetku tawaninginaq aasaghqat.
Tamaakunnguq Ategham aatkaqii.
Ateghaghnaqneghmeggni aatkayugit.
Aghneq ataasiq yataaghqutkaqaat, neqa sangwaa apeghiighteghraaneghmegteggu.
Unaghsikun sagneghqun neqa qamaglluku qantaghteghluku naatghem qukaakun qerngiita lliluki, tanpeghmeng saapluki qavaghtaqiit. 
Tawani unugmi taam angyalgem qafsinat ilagaatet atughaqii tamaavenginaq pisit.
Ivaghullugmeng atelget tamaakut.
Nangllegsiisit.
Taagken unaangupiglluku aghtaaghaqestaq maliglluku angyam yugan nenglluuguteteng ilakluki atghaghtuutaqut tamaaken sagneghmeng tugumiightuulluteng, kanavek angyilghanun.
Taagken angyaq angyilghaneng ateghlluku, taakutlu neqet qaakluki angyamun, kanaavek keniileghnun angyaq atghaataqaat.
Tawaani kenileghni aghuliighluteng utaqiigaqut siqineq piinneghsighaqaat.
Whaa siqineq piitekestanghani naaygham qaaynganeng, angyalgem tamaana sagneq llilaghtughtestaqaa anigum qaayngakun, taagken tamaaken sagneghem imaaneng tugullughaqluni eghqwaaghaquq.
Eghqwaaneghmeggni tugullughluteng taangavek meghmun miluututkelluku sameng akuzimleghaamaghmeng maniiguutusimeng, igamsiqayugumaghmeng agum ayumiqullghem tunuusaaneng piiqut.
Tawaten eghqwaaneghmeng taaqneghmini angyalek, tawaqatlu iinguniita meghmun miluulluki piiqegkaangi taakut yuget neghesqelluuki.
Tawani keniileghni neghuuteghllakayuguut.
Kina alngunak tagilghii elngaatall neghesqaqaat.
Taana llangaqa eghqwaaq nangllegsiisiiguq ama igamsiqaayuguusiiguq.
Tanqimun maniiguutusiinghituq, taawanginaq taana tanqim piisuwhaallgha iiskughtaqaat tawanighlluugwaaq ayuumiqulleghmi pinaluteng.
Nangllegsiisiq uumun upenghaam neqniillgha pilaataqusqelluku.
Taakut Pugughileghmiit ramkengit eghqwaaqayuguftut tawani tanqimi Lluughvigmi, amalleqa tawaten tanqiq piinghaaluku.
Tawaten ama neqa iingkerugllak neghyugnaq qerngughlluku pikayuget.
Taawanginaq taakunnguq Pugughileghmiit, ilakwaaqutiinalghiit eghqwaaghmi neghutkayuguftut.
Allat pingigateftut.
Taakut ilangi ramket, Nangupagaghmiit, eghqwaaqayuuguftut tawani Teghiglugsighmi tawaten tanqiq piinneghani.
Alngunak kina neghyaghtuqayuk tawani eghqwaanghata.
Tamaana angyalek eghqwaaqayuk qamaggluni ategham aatkaaneng aalluni pikayuk.
Temngi alla aasigaatiit, iwerngaqun aghvengneghmeggni wetku aatkayugit.
EGHQWAALLQEM YATAAGHQELLEQ
Pelaasim Apellgha
Ilanga nefkuurameng eghqwaaghusqegkayuk.
April-erugllagmun ilangakun kaatestekayugiit.
Lluughvigmi eghqwaaqayuget.
Whangkuta nazighaghsighmi, ilangani February-mun kaatngwaaghumaan, ilangani January-m naangneghani.
Amenqun kalantani tanqit new moon-et alngunak ayuqelghiit.
Tanqipigkun ayuqelghiit whangkuta.
Piitaghesnanghata, sivuliilghiini eghqwaaghyaghaghaqelghiini.
Ataasiiyaghniiqaat angyaq tazimani, enkaam aafleghhiit tawaten legan ataasiq uspeqelleq.
Taana Quwaaren allakaniq.
Sakimini keyaghtekaaftuq, enkaam sakimitun pillgha ayuqeftuq.
Atayaghaankut, Pusaankut atangat. 
Whangkuta Angqatenganwatenkut taakut sivuliiwaqut qayughllak igwhani entaqun Pelaasingumayaghtuq ataasiiluteng angyat.
Taagken uglaaghiyameng entaqun Telenga lliiqaq.
Enkaam taana Quwaarinllu aaftekaq.
Enkaam eghqwaallghit tawaten, whangkuta piyagusamta maaten Angqatenganwan taana sivuliiwaqelghii.
Whangkuta, Pusaankut, Uwetelen, kingulighha angyalek, Qilleghquun taana angyalgughtengngan eghqwaaqayugusluku.
Pusaam kinguliisluku pikaqaa.
Ataasit neqestaakut eghqwaaghusaqaqut.
Aghvengelghiini mangtagmeng.
Enkaam sivukluku tamaana ateghqughluku eghqwaaghusaghqaq aghneghmi, Piifqemmeng atelek.
Aavguqayuk mangtagmeng mangtalgunemta avegtuumaan, uukaq aavgughluku, pellugumaamta nunivagmeng.
Uqughqamengllu ayveghalghiini saghnaaqelghiikut.
Kapeghtiluteng uqingllaamaghmeng.
Tawaqa aavguumaan.
Uukaq tamaana neghyaghqastun, pugniighumaghmeng.
Pugneghet mekestaaghhaawaqut.
Paamken atghaatkat mekestaaghhaalghiit.
Enkaam apeghiilghiini kagpagluki, unaami nighuggneghani angyat ateghlluki, awataghpaget, tapghaghrages tawaten angyaghnaqelghiistun.
Sagneghet neqet aqfaaqeggkeput tawaten angyaghnaqelghiistun esnamun atghaalluki.
Siqineq piinneghsighaqaat eghqwaaghpenateng wiin.
Igaghyaqayuguluta utaqiitkelluku kayaggneghinkut qapragaqelghiikut, mayughaataqelghiikut vuusleghnun.
Siqineq piitekestanghani, esnevaaqughluki meghem esnenganun, eghqwaaghluten, eghqwaaghluteng, taaqneghmeggni, pelluumeghtat, pugneghet aavgughwaaghluki.
Mangtak avegtughaq sagneghnitaqelghii.
Tunuvaalluki neghuuteghllakayugni esnaami.
Taawa kiyang alngunag naken neghyaqayuk.
Yuggaat agiglleghhiitlu, nagun, apaghaataghluki neghesqelluki.
Taawa mangtalgulghiini, kiyang mangtagmeng neghaqut.
Neqniighqwaaghllakayuget whangkunni aghyuneghmeggni.
Awataghpagmelnguut neqnightus taawa.
Enkaam taaqnemta taglaghluteng, angyatlu qaakluki apeghiighluki.
Tamaana awiqughluku.
Llaaghanwha legan angyam yugan uukat ilatkaten legan tugulaghaqegkangit.
Aavgughteghluku tamaan uukaq, nunivaklu, aavguumaan mangtak.
Awalightughaqelghiit, mangteghaq qamaglluku awalightughaqegkangat.
Enkaam imiisalik, sameng amiiraq, sangwaa alnguunak ulimasiq.
Whangkuta pineghmeggni walamnaak sangwaa igarutaaq.
Aghnat ighneghlluk, sangwaa amiiraq.
Imiisaperuwaalek.
Taawa qamagtengngwaaghluni eghqwaaghem neqanga tamaana neghyuukayuga.
Tawatestaghhiinaq whangkuta qamaglluten ilaput kayusighaqluki ayuqelghiini eghqwaaghnaqenghata.
Kayusiitulluta qerngughutaqluta ayuqelghiini.
Aamta ilangi neghyiigalnguus talwa, neqangilnguut nunivaggaghmeng legan eghqwaaghutkegkayuget.
Ilangi tamaakut Pugughileghmiineng atelget ukuta qasiqameng pikayugumaatlu, nunivak, ququngaq sangwaa, ilangi ququngaraaghinaghhaghmeng.
Lluughvirugllagmi wetku ilangi eghqwaaghutkayuget Uwaliit, Pugughileghmiistaakut, Akulkinkut, Suluugenkut, Temkeruunkut taakutlu Ifkaghutnguftuq liisama angyalek, Tamlum atanga.
Lluughvigmi ama eghqwaaqayuguut.
Entaqun ququngaghmengllu, tunguuyamengllu kiinqameng eghqwaaghutkeftut.
IVAGHULLUK ILAGAAT
Pelaasim Apellgha
Ighivganghani, eghqwaaghem elagaatangi taakut atughaqiit.
Ilagaghaqut angyalget taakut.
Ivaghullugmeng atelget.
Elngataall, repall tusaqnapangunatengllu.
Nangllegsim angtalanganeng, wata eghqwaalleghmi tawani nangllegnaghsapiglluteng ilaganeghmeggni iglateng qughaghteghllaglukii piiqegkangit.
Nangllegsim angtalanganeng Kiyaghneghmun.
Uuknaa-aa-aanguu-uuq.
Saamnaa-aa-aanguu-uuq,
Taglalghii-ii-ii saa-aamnaa.
Ketangaa-aan aghveghaa-aa saa-aamnaa-aa
Aghvelegglaguu-uu-lii.
Ellngalluu-uu-uu.
Qagimaa iluganii-ii-ii.
Uknaa-aa-aanguu-uuq.
Saamnaa-aa-aanguuq,
Ketangaa-aa-aan ayveghaa-aa saa-aamna.
Aghvelegllaaguluu-uu-lii 
Elngaa-aa-aalluu-uungu-uuq
Qagimaa iluganii-ii-ii.
Uuknaa-aa-aanguu-uuq.
Saamnaa-aa-aanguu-uuq
Taglalghii-ii-ii saa-aamnaa.
Ketangaa-aan maklaqaa-aa-aanguuq.
Ellngalluu-uu-uu.
Aghvelagllaguulii-ii-iingii.
Qagimaa iluganii-ii-ii-ngiy.
AGHVEGHNIIGHEM PILLGHI
Pelaasim Apellgha
Taawa enkaamngam angyaghnalleghmun tawavek.
Aghvengneghmeggni aviikayuget, Wu-hu-hu-huumeng! ayuqut aviis tamaakut.
Aquutat quulmun nengugulluki, angyapigem aquutii.
Kelgutnguftunnguq Kiyaghneghmun nusunghata aga aghveqluki.
Enkaam tuqunneghata wiin angyaq awillaghaalluni.
Uzivluki kaspuglleghhiini aviikayuget wu-hu-hu-huumeng ayuqut.
Enkaam taaqenghata tagilaghaalluni qepghaghaqiit.
Ilangi kaalgughnaqenghata kaalguutaghqaameng, ikusimaghmeng mangtagmeng piiqelghiit.
Awataghpightughluku sivulighneghikunllu, kingungikunllu.
Enkaam ghhataghlutengllu igleghhneghmeggni aga angyam yuga qamaglluni aviikayuk wu-hu-hu-huumeng.
Qukaghillghiinillu, whaa tamlagyaghtulghiinillu aviigaqelghiit.
Taawa qepghaghaqegkangit.
Enkaam kaatunneghata taakut angyalget mangtagmeng piluteng awataghpaget imighaqegkangit. 
Suqii taakut inglungi sivuliit iiksuggaaghet aghvengelghiim qamaglluki pikayugii.
Veghiillu taakut qamaglluki pikayugii.
Inglungi suqaan taakut angyamun allghuulegnun, pingayuulegnun, taakwavek inpiquusghaqaqiit.
Siipneq tamaana suqaq siivanlleghnun inpiquusghaqaqaat aghnanunllu.
Enkaam apeghiineghmeggni, angyalget elqiighluteng ayuqaqelghiit.
Angyalget kaallghiini apeghiilghiini qepghallghi aghveghem, angyalgem aa elqiightuulluta sivuyagtetlu angyalgetlu.
Aquutat, qalugyat sivuyagtem tuguluki mangtaggaghmeng ikulluteng enkaam taglaghaqut.
Aquutastaakut mangtegham sivuungakun qavighngiita napaghtaqiit.
Qalugyas taakut amigem aywaakun asighutaqiit napiita.
Enkaam nunivaget egsugi taakut ikulluteng peghwaaqelghiit, aghvengmun pikaghqat, enkaam tuguluki, itghulluki, angyam yugan uglaghtalngatuq. 
Angyalgem nulighhan, qilleghtengnguus taakut, taqughtekun, qiiyngut amenqun quyngim manungi melqughtuqat.
Taagken ikuulluteng naten angkiita petukayugiit.
Aavgughaqiit angyam yugan uglaghtalangatun, aghtequlighluki, enkaam qaltaaghwaghhaagut.
Qaltaaghwaghhaat, unaghsit sangwaat, ilangi suqaawut, tawavek kanaghquulluki, meghmeng ilaaghlluki, angyalgem nulighhan tugumiiqluki atghaghaquq.
Enkaam aquutat alla ilangi, angyilghanilnguut, taakut kelqelluki, uuglluteng, sivuyagtetlu, angyalgetlu.
Taakut aquutat angyalgem atuqluki, taakut angyalgem nulighhi angyam sivuyagan kelukaghaani, malleghqengngwaaghaqiit angyas tawaten. 
Angyat wiin iggagtaataghaqiit tawaten tallimaneng iggagtaataghluki aviinghata.
Aquutateng quulmun nengugunneghatki, enkaam nulighita taam qaltaaghwaat quulmun nengugutaqiit.
Aviineghmeng taaqenghaata, enraq aghvighlluki iggagaataghluteng.
Tawaten ama inglunganun nengugulluki aviinghata, ama inglunganeng aghvighlluki ama qaltaaghwateng nengugutaqiit quulmun.
Aviit Wu-hu-hu-huunguut arat aviimeng atelget.
Tawaten aviilleq Wu-hu-hu-hu-hu-huu piiqut.
Taagken taaqenghata taakut aghveghem teghrughwaaghi sivuyagkun neftegtekayuguut.
Iikluki naten iqetutkiita, mangtagtuumiita kiwavek naterugllak tagkiita mangtagi.
Neftegtaqus tawaten.
Taakut teghrughaaghet taagken qaltaaghwaam meghaneng kuufqaghtaghtaqiit sivukluki.
Teghrughaaghet vegham iqukii, iimqaghlluteng ayuqelghiit.
Viistun ayuqelghiit.
Teghrughaaghus taakut. 
Qaltaaghwaam meghaneng kuufqaqaghaqiit sivukluki enkaam taakut tuunaqiit. 
Sivuyagtet sivukluteng nunivagmeng, mangtaggaghmeng piluten, meqaghluteng, kingulighhaghnun, iwerngaqun angyalegmun. 
Enkaam taaqenghata, puuskaatet aghnam ighungita akulangiikun aghvequtaqiit.
Tawaten whangallu pikanga estamaneng.
Piighaataqaagunga.
Puygulaataamaaqa whangkuta sivukluku pilleghpus taana.
Aghnas tagilaghaataqelghiit ilagaghyaghtut.
Ivit, iviighunghilnguut.
Ivinguut aghnat aqumuulluteng.
Aqumutiighluki aquutam taam kelukaghaakun.
Taam angyalgem nulighhan atghaghnaqelghiini ilagaatmeng aanqutilluki unitaqii enkaam taakut kingungitneng ilagaghaqut.
Nunanipigtuut ilagaatet iglakgalek.
Nallukanka ilagaatet, liisimangitanka ivis tamaakut.
Iggwaninginaat ivaaghulluuget.
Enkaam apeghiighluteng tawaten taglanghata, angyat usingighluki sayugluki kelevaghluki.
Tamaana angaghqughluku qamestaq, suqaan inglungi manughamun.
Ivighllakayuguluki.
Nunanipigtus tamaakut ivit.
Enkaangam angaghquullghii yuuk esghapalghiini nunmaaggaq, ilangi qamumeng ayuqelghiit.
Nunmaaggaq mangteghameggnun aglaqestaghaqut ilagalghiineng nagasimaghmeng.
Iglakegtepiglleghhiitlu, aghnaghpaget tamaakut ima mekelghiighhaatemmneng.
Taana Quwaaren aghvengegkayuk kiyang upenghaatanga.
Nagatkanga tamaaken.
Quwaaren Pusaankut atangat.
Ataatakluku whanga ayuqaqa.
Aghvengneghtuqaq uponghaatanga kiyang.
Enkaam nagallghiinga, esghapakanga tamaaken ima mekelghiighhaatemneng, whangkunneng piyaaghllemnnun tawaten.
Aghnaghpaget iglakegtaghhalek.
Enkaam taaqaqut angaghquneghmeng, apeghiinghata enkaam taagken enraq angyalgem tugukamineng suqaghmeng, kiyang aghnat piiqelghiit, inpiqughaqiit suqaghmeng.
Enkaam inpiquneghmeng apeghiineghmegteki, enraghngam angyam yugi nengiitestaqiit.
Tamaana qamestaq, aghveghem llaagi, tallim nuvukrugi, vegham nuvukrugi, qengii, iiyngi, iiyngi ukut iyighpigaat iikluki, qaltaaghwagnun kanaghlluki petukayuguut.
Taakut qamestat, taakutlu llaaget uyvasaghqenneghmeng apeghiighaqegkangit.
Nekeglluki tawaten taakut eghqwaaghaqelghiit, enkaam taaqenghata qamestii taakut siqlugamun angaghqughaqut, kanaghqughaaqut siglugaghmiigaqut.
Enkaam teghrughwaaghes taakut aghveghaqetakun petuwaqiit.
Awataghpages taakut mangtegham sivulighneghakun pingayuwaaqelghiit, petugaqiit. 
Elqiighetlu mataghlluki taakut apeghiighaqelghiit, aghinghwaaghnun nefteghquqayuk.
Kelqutaaghet quunpeng aghinghwaaghnun elqiighet. 
Atungaget ukagun nasquughutet amyutlegell yukutataqelghiit.
Kineneghmeggni ukum pingi terghwaaghunneghtupigtut, tukruugtaqegkangi.
Enkaam ighivganghani eghqwaaghem ilagaatangi taakut ivaghulluget atughaqiit.
Ilagaghaqut angyalget taakut.
Ivaghullugmeng atelget.
Qafsinat liitkaqanka ilagaatet.
Elngaatall repall tusaqnapangunatengllu nanglleggsim angtalanganeng.
Wata eghqwaalleghmi tawani nangllegnaghsapiglluteng ilaganeghmeggni iglateng qughaghteghllagluki piiqegkangit.
Nanglleggsim angtalanganeng Kiyaghneghmun.
Eghqwaaq taana tanqimun pingunghilnguq Kiyaghneghmun.
Kagpagaalghii sivukluku tuunegkayugulghii.
Aghveghmun tawavek nanglleggsiisiq.
Qerngughtisiq taana, kiyang aghveq taana angellghulghii unaknaqsaghqaq.
Taakut amalka Kiyaghneghmun aflengakaqegkangit tunusaaluki tukfiisiiluki.
Tawaten uspeqellghi nakaan tanqimun.
Apeghtughistem tanqimun pillghuniluki piiqegkangi.
Moon worship-meng atiqii apeghtughistemta whangkuta.
Tanqimun pingunghilnguut, yupigni Kiyaghneghmun tunusat.
Tazimakerugllak liisimakegkangat Kiyaghneq taana.
Ima sivuliighaghneng yuksuggaaghneng liisimakegkangat repall atiigateftaat ellqughlluku aatghaneng, aangesqem aangtalanganeng.
Atiipallaaghyaghqaanguq aangeftuq, tallughnaghpetughnguq.
Enkaam apameng atighluku ayuqaat, aangesqem angtaalanganeng.
AGHVEGHEMLLU UYVASAGHQELLGHA
Pelaasim Apellgha
Taakut llaaget eghqwaaghnaqelghiini kenelighluteng.
Uksumi uqfigam tangillghem qaamnangi amestaaghhaat, saghnaaqelghiit.
Enkaam petugtaaghaqegkangit aagrani quunpeng kineghngiita.
Paneghtaqegkangit keneghqun.
Kumaghhneghmeggni taakut uqfigam ggiillghi paneghqughaaqiit uglaghinaqepiglluki.
Enkaangam tawaten taakut apeghiineghmegteki taakut tawaten pineghmeng, pingayut unuget qavat pikayuget.
Aamta qepghaanguluni qavanghani aghhneghni, maalghuneng ighivgaghni tawaten ilagaghaqut.
Taakut ilagaatet atughaataghaqiit enkaam pingayaani aghlleghem taakut teghrughaaghet petugngalghiit qeteghtaqut.
Tawaten kenelighluki eghqwaaghluteng ama iikluki, itegsinghuut mangtagtii taakwegkut.
Natengiighhaq eslegkakaan entaqun naten iqetutkaaqut one foot-na-half-neng, five inches eslegkakiita.
Teghrughaaghes taakut mangtagi uteghmun iikluki, taakut kenghet kumaghlluki eghqwaaghaqlaataqangit tamaaken ggiilleghmeng paneghquumaghmeng.
Enkaam awataghpaagetlu ikughaqut, aquutatlu taakut iikumiita.
Qalugyatlu nefteghqaqat, taawa taaqneghmegteki apeghiighaqaat taaqaqut amalka aghveghem qepghallgha.
Enkaam iiyngi taakut qageghlluki sakun qalusiqakun sakun sagneghwaaghqunllu meghi taakut ilakluki iiyngan meghi.
Tamaana ggiillghem panellgha akuutaqaat mesiighmeng ilaaghlluki uglaaghinaluki akuutaqiit.
Enkaam akuunneghmeng taaqneghmegteki angyam sivuyagi aghenqigneghi aghveghhaat, minguughhutaqiit puyumeng taagken.
Tagneqegtepigtuut uqfiigam ggiillghan panellghi.
Aghveghet ulimaaqiit aghenqigneghem tungangakun, saghumigneghan tungangakun veghaghhiinaat piiqiit asitmun tereghlukillu inglugtun.
Enkaam aquutas taakut amalka piineqaqiit alii taakut quulqam tungaangakun taaggun asitmun ighighlluteng ayuqut slant-eluteng.
Qulighneghillu taakut mingughhaqiit.
Enkaam tagneqegtepigtaqut, kinengllaghaqiit.
Taawa aghveghem taana uyvasaghqellgha apeghiighaquq taaqaquq.
Alla angyaghyaghqaaghtaqut.
Angyaghtughluuteng ayveghniiq piluku.
Ilangillu aghvengaqelghiit ama tawaten uyvasaghqegkayuget ellmeng pilleghmegestun uyvasaghqegkayuget.
Tawaten ama veghii siqlugaghmikayugit.
Enkaam samun angyaghtumun lliighaqus taawa.
QAMESTAM AAVGULLGHI UYVASAGHQELLGHILLU
Pelaasim Apellgha
Enkaam angyaghtuulluteng tawaten, angyaghnaq kayaalinghani enkaam taakut qamestii aqfaluki angaghqughluki unaangupiglluku siqineq quulvaghqaaqestanghani pegget sangwaat kayutkelluki angaghqumun.
Enkaam ighlekaqegkangit, whangkutaqun kayuteteng.
Taakut ama tawaten uyvasaghqelget.
Eghqwaaqaghluteng ama tawaten, taawa apeghiinghata eghqwaaneghmeng elngaatall piliighunneqeggsaatkayuk qamestam mangtaganeng.
Aavgughluki naten umutatkiita qamestam amestaallghi, mangteghanun awalightuutkaqiit.
Wetku tawani nengighqaqiit.
Mangteghaq qamaglluku.
Enkaam tawaten ama imiisalek sameng piyukegkameggneng.
Enkaangam aghnaghaghhaatlu awalightumun, awalightughyuneghtughqaagaqii.
Imiisaagut akileghtuusat amalka.
Aghnaaghaghaat sameng neqmeng neghyugnameng piiqluki, enkaam ayghighlutengllu awaalightughnaqaqelghiit.
Taawa taaqenghaata teghruughaaghes taakut petugaqelghiit aagram qulangakun.
AGHQESAGHTUM PINGA
Pelaasim Apellgha
Enkaam angyaghnaq kayaalinghani, enraq aghqesaghtumun pikayugni.
Ilakullghii, kelguulluta siivanlleghet, taakut aghvengegkani teghrughaaghet.
Aghnat kelgughluki qerngughuluteng taglaghtuutaqelghiit.
Qasiqam itegaa, mangtak, aghnas tamaakut, mangtak agaghtiiraaq.
Ilangi nefkuuramengllu, tawaqa, quyngimllu tulimaaneng pimaaqat pamaaken atghaatkameng.
Qisgengankut, Anaghasuugenkut, Wiyallu taana pikayuk iknaqellgha umiilek.
Enkaam kumaghlluteng ungagameng qiighaqluki eghqwaaghaqelghiit, Aasivaasaamna taa, sivunghet tuqlughaqluki tagilaghaatesqelluki kenghem asinganun neghesnaqniluki eghqwaaghaqegkangit.
Taagken apeghiinghata neghuuteghllagaqukut.
Teghrughaaghet nengighqaqluki neghuutaqut.
Elngaatall neqem neqnilleghpigii teghruughaaghes taakut piinleghi kinghaganeghmeggni, kii mesiiq uqlughhnanineghmeggni, gevyaglluteng tesqamani saanighruugtekestaghluuteng aa urang neqnightut neqet.
Elngaatall neghuuteghllakayugni.
Taaqnemta keneghmun allegluta vegmeng sameng.
Atghamun kilgaaqutaqukut mekelghiighni.
Enkaam qamaglluni tawaten angyalga, angyameng taaqellghat puvaallaluku, taakwaningani aghqesaghtughaqluteng.
Allakaghmeng pivilget alngunak kinkut.
Kiyang yuga aghqesaghtughvilik naantaqluteng.
Ilangi angyameng piiqluteng.
Kiyang qamaglluni.
Enkaam amalka ayumiqulleq kaspugtaquq.
Enkaam taana whanga sumeghtaghaatkaqaqa, qamagtengngwaaghluku sangiighhaa, puvallaraallghaa, aghqesaghtumsuk apeghiighaqegkangat June-em kiyang naangneghani taakwani.
Enkaam July taana whanga sumeghtaghaatkennemkun, samun nunivagseghaghmun saghnavik, new year-ngusqelluku. Alla nutaghaq amalka ayumiquleq igleghutaqegkangat.
Taawa sangwaa nulughyaq, anavagyaq atuqumaan.
Aghnat aghulaghquutaqelghiit iwerngaqun kiilqusiq aliinghunghaani.
Aghhunneghagu avelghaghpenateng navek piiqluteng.
Nulughyaq, kayu pinghani, nefkaaqluku, mesiighqun ateghtaqluku.
Uukaq tawaten ama mesiighmun ateghtaqluku ilanga.
Aghuliitegpenani yuga liitutemneng esghapallemni ayuqelghii.
Navek pimanginaq, ilanga tamaana sangllaq navek pingigalnguq.
Sameng angyameng ulima.
Ilanga mallungaqluni, uugtengaqluni, aghveghmenglu mallungaqluteng.
Alngunak ayveghmeng mallungenghata pilaghataqluni.
Kelgughaqegkangit aqfatesqelluki aghveghmeng mallungenghata, aghvesiighmeng, qungvuughaghmeng wataghllak avelghiigalnguut.
Enkaam pilaneghmegteki, ilakullghiit qerngaghmeng pilagaqelghiit, enkaam apeghiineghmeggni nengiitaqluki.
Taakwavek qenwatqun esgha aghvepiklu qenwatqun nengiitaqluku lliilghii maatemun ukavek wha tawaten.
SIVULIQ 
Sivungam Kiyaghtaallgha Neghighluku 
Mayukaq Sivungaghmii 
Kingikaam Apellgha 
 
Sipelankut maavek lliighumiita tagiikut wetku.
Anengaqa Galaagerngen aghniighusan kayagtaanga qepghaasaghtiisqelluku.
Amen-aa, Ayvigteghmiitlu, Sipelankutlu qerngughutkaagut taam sivungiighhaani maavek Sivungamun.
Quyngim qapraghqaqegkangi.
Taagken enkaangam tagiikutlu aghniighusan Galaagerngen.
Kayusighyaghtiisqaa Ataqam.
Enkaangam qenwat ellngitlu tagiit.
Tazignata mangteghaat.
Sivukluta kanansalghiikut, Aaygum maaten nayuqegkaani.
Enkaangam, elngaatall kagpellghaghteghllagluta ayuqsalghiikut.
Ingaghquunnemta sakighlluta, qavaghvigilnguq tamaani.
Igaghvik sakmavek pinguyaghpetaat, Pinaayam itghaasimakanga, taghnughhaa matum pillginnayukan.
Llaaghanwha legan.
Piwhaninkut Mr. Farlis-enkut, Sipelankut, Pinaayankut, Pangawyinkut Ayvigteghmi taamani quyngiq sighuneghtupaalugllak tugunaqutkegkangat.
Agghilghiit nagatevyiighanka, nem kelutangani taamani Ayvigteghmi.
Tamaakeyaggaq quyngineng sighunghi aangelghiik.
Enkaam sivukluku Ungazighmiim nelikaqsaqanga maana Sivungaq, Mayukaam.
Enkaam amani sivukegkaq Quvegsileghmi nenglungiighhaam aallgha makelluku.
Alghiitangani nunalgusiqaghaghput.
Whangkuta log house-meng mangteghaghluta.
Almesiqeftaa nutem tawaten mesagllak.
Tutemqiiraaghhaghmeng tuumkelluta.
Kelulighneghitgun uwalighneghitgun mangteghaghtukut Mayukaankut, maagun Sivungakun.
Taanganteftuq.
Elngaatall naatqulluni floor-engllaamalghii piwhanimeng, salngagkwaaghem, inglitraaghmeng, taqughqwaaghaneng.
Elngaatall taakuk Neghellghenkuk, Siivaghhaankuk taghnughhaqlukek.
Enkaam nulighqelluku Taliqnaq, taanallu sakini entaqun Waayi.
Enkaangam tawani itghaghyuwhaaghaqngamta, Iirgum itghaasinkut maavek.
Amavek maaken Mayukaankut taakut sivungiighhamnni itghaqaalghiit.
Maghaghmun itghaghwaaqaghtukut Ayvigteghmeng amaken tawani kiigani.
Enkaangam taamani Galaagerngenkuk Mayukaankuk uyghiitengllaghtuk.
Angyiighutkat 
Malghukuraaq tesqawani Unguvigam tapghaani, nallukaqa sakaq aquutiighaghluni wallu tepegkaawa.
Yugi, Pugughileghmiit tumeliqluteng, naalkegkiit qenwat, maalghuk.
Samagun naayghat uughqitgun ivaghluki qimugsimeng.
Enkaangam kitum taam amaghaghsini nangllaghqeghllagyan ulleghsimakanga, naayghat uughqitni samani.
Ulleghlluku, talwa akuzinanighluni, ulleghsimakanga iwhanim Aymergem.
Piiwaatnguyaqangi ivaghit kinkut taam malghukuraaghem yugi.
Esghaqaqaamaaqa taana malghukuraaq.
Unguvigam entaqun tapghaani tesqawani.
Napaqaghllagallu, taanallu yugusii.
Kingungallu taawa aminghavyiillgaaftuq natengiighhaq.
Uugtaq
Taakunguukut tawani, Kemugyillu, Veghtekaqlu, Ataqa wallu Singaaweteghllaklu iwhanillu Kaneghteghyaqlu, uugtangukut tesqawani ayveghmeng.
Tuqulluku kagimtekangat, elngaatall taana Singaaweteghllak natanganeng tuufqaghtalghii.
Ii aghnalqwaaq qemall, tukaasimaa neghegkaan entaqun, mighyam kaatkaqaa elngaatall, tesqawani taaqluni tuufqaghtaneghmeng.
Mayukaankuk Amawunkuk nayagak.
Tamaani aghnaaghtekaaguq.
Iknaqeqruraaghinaq elngaatall taana aghnalqwaaq.
Mayukaam Angyilghii 
Teskananteftut Mayukaam angyilghii, tekeghaan ukum tungangiighhaani.
Anguksakaqsaghaput amaken Tapghapagameng maavek lliighyama, teskanani tukughii kenlengikun samagun kepullghit.
Whaten ayuqsaghpetut, enkaam iighsuutmeng qughaghqughvikluteng.
Arekull Mayukaam tamaani tawaten angyilghaamaaqegkanga.
Family-nginaghhaawaqelghiit maani taakut Mayukaankut.
Inglunga qaakluku angyaghwaaghem enkaam ayagsighluku, inglunga enraq iighsughluku qaakaqaa.
Tawaten angyilghaamaaqegkanga.
Mayukaq sivukepiglluni maavek lliiqaaguq.
Enkaam tuquyan, Sipelankut Kiiwegneng samaken quyngighteng nulaghllagyan malghughqelluku, ilanga Ayvigteghmi, ilanga maani, tawaten pikaagut.
Angyaghpagllak Ruby 
Enkaangam una Ruby angyaghpagllak pingayukuraaq, esghaamaaqa taana, Steamer-nguyaghpetuq.
Tawani esghaghaqngamkun kingumikun whaten malghukuraaghhaghestun elqaghtaghhaghmeng lliighumalghii.
Ruby maagun uyghightuq, igaghvik tagitaa, igaghviksuwhaaq.
Pinaayam itghaatkaa tawani.
Tawaten piluku umiileklu tesakmumllu apeghtughistenga kinanguyaghtuq.
Dupertuis-nguyaghtaa wallu puygaaqa tesakmum apeghtughistenga.
Ipa apeghtughista, igaghyaghviksuwhaaqa whanga Campbell-nguyaghtuq.
Elngaatall taana apeghtughista qepghaqaghllapestaaghuyaghtuq.
Los Angeles-meng tagikaaftuq, California-meng.
San Francisco-m uughqaghhaanilnguq taana Los Angeles.
Tawalliima naten angkaaqa akileghtuusaa aghvinghani.
Wetku upenghaghhiinaghmi mail-lelitkayuk.
Cutter-etgun wetku mailengegkayuk taana yuuk.
Enkaangam elngaatall Kuusmemillu, New Year-millu iganeghmeng taaqluni Kiiwegnun aglaghluni, Kiiwegneng tesamaken Pugughileghmun.
Pugughileghmeng wetku tagiiqluni.
Nulighqullghiik Kuusmeyaghaqelghiik Kiiwegnun tesamavek quyngighqwaaghnun.
Petgenghhaq 
Quyngighqwaaghet liisimakegkanka piwhaninkunguut, Sipelankut, Pinaayankut, Petgenghhaq taana iiwenllu liitaqunga tuquuq.
Imaghyaghllagluku natangakun, wallu ighungan kenlengakun.
Taaghtamun pasiskangat iodine-meng aghalighnaqluku tuqunniluku.
Atangan Imegyuutem wallu pasikegkanga.
Elngaatall Pinaayam iknaqughiniyaghaa taana Petgenghhaq.
Esghaghhunguq samani Tapghamun taagavek quugsaghtuneghmeggni, angyaghpagem palutaghllaga kakegllugiitamineng uygaaghlluku, whaten navek tamaavek qenaaghmun mughaaya kanagagminun, ingavek qamughteminun uyamigaghlluku aqfalaameng aglaatkaqeftaa.
Quyngim ataasim katamngwaaq usinga, taana angyaghpagem palutaghllaga.
Tawaten ungipaqaqaa.
Enkaangam taana Petgenghhaq tuquyan, uyughaanun tagistaat quyngii Unmeggaghmun.
Enkaam quyngighqwaaghtuq taana Unmeggaq.
Taakut amalka piinlighiyuwhaaqat.
Entaqun uygureghaneng maaken laalineng ungipamsugmeng nagaqughaqaqa governmentemnguq maana quyngiliqaqegkanga igataghllagmeng kenlekluku.
Paneghaatkaalghii nallukegkegka whanga, Sivuqaq tesakemna.
Enkaam Pugughileghmun neqmeng aqfataqluteng.
Kiyalighat maakut, Kukulget yulgutusalghiit, Pugughilghet tamaakut.
Ungipamsukluki liitaqanka.
Alakaghhaq 
Enkaangam teskiwhkuk Nunaagak, Kukulegmiinguuq entaqun, Alakaghhaaftuq.
Uyiighmeng ameltulkek usputaqaghlukek, quutmun taglaalluku taana uyiiq.
Aagvikaghlluninguq nalugunneghmini aghviqaghtaqsalghii.
Ighlekaqegkangat qetgeghluni tangeghtunghaaskuni uteghmun meghmun ifkaghnayukan uyghagllagulghii.
Taamaa Elqilegmii uyamigaatakek maalghuk uyghagllagek takeriikanik.
Aallgha naten whaten entaqun ten feet-emyaak, yaagnevziq iqetulnga.
Uyamigaataqniiqagket, taakuk, Alakaghhaghmun tawavek.
Tapghapagami 
Taagken Iirgum itghaalluta amavek Tapghapagamun, Azigutalegllaguyaghtuq unegkenllu paagkenllu, whaten unaghsimeng azigutalegllaget teskanansaghtut esnaghhaam tunutangani.
Saqaghllaataghesta uqughutaghhangunaamta itghaamalghiikut.
Nefkuuraput elngaatall sikakelghiistun aghneghtaqelghiikut.
Esghaghhu Wangqetelem tazingken quyngiq qineghpeghwaaghyaghluku esghaamakanginkut.
Esghaghluta legan tespikegken, ukalighmeng naayghameng, samavek mangteghaghmiimeggnun pigpenani tespikegken egmighvikumakanginkut.
Taagken ungipaalluku, neqeghllaguniit ama Elqiilegmi taamani.
Enkaangam natangani taam whanga maliglluku taama piikung akmagyaghtunga neqmeng.
Unaami Wiighallu tagiikung esneperewaaghqun akmagaataghlutung quyngimeng, ayveghmeng sameng.
Taamani Waaghnaam pennaghhiita qaayngitni sikiggaq aga sivungiighhamtegni, suna pamum kayagutagu malighqiisqelluku.
Aatakqun temngi piyaghaqa, akmagaatalegllagulghiinga.
Taagken kaallutung tamaani esgha kiyaghtaalleq piniipigsalghii.
Taana Pangawyi amalka tuvghaqluku, ataasiighpagtekaayalghiit Pinaayankut, Veghtekaankut.
Pangawyi tuvghaqluku.
Pedersen 
Pedersen una kaanneghani ilangakun sakmavek piiwaghaqelghiit, naaptaghteng akiksaghtughaqegkangat kaviiq.
Enkaangam itghaghyamta taamavek tawaten aglaghyamta taawa Pedersen itghaqayuguyalghii maavek.
Ilangakun taamaken upagaqelghiikut maavek.
Ilangakun ellngan Pedersen-em taam uunggun itghaghvikaqegkanginkut.
Umiilek taana pillekruraaghinaq.
Aga sikum tuguluku naagu maaqutaqaa.
Entaqun alpagunneghatni piwhaniluni whaa aliighwaaqestaghaqelghii sakmaken.
Pedersen taana angyaghuumaghmi, akilpegaamaghmi ayuquq.
Aghvepigmun angyaghughtuyaghpetuq liisalghiinga, Sivuqamelluta salin.
Naghughtaquq, uksaaghenkugni, upenghaankugni.
Nome-etelleq 
Entaqun Nome-a nelimun saghiighqesuwhaaghaqngan liitkaalghiinga.
Esghaghhuqun maaten whaa angyaghpangestiighuskanga.
Nome-elluteng piiwaneghmeggni, esnaaneng sameng saghnamsugumaaqelghiit, egtekiitneng laluramket.
Piyakun (Bear) Nome-etaqut.
Cheechako Company-lluteng tawaten akilpegaghluteng.
Tawaten Nome-esaghqaaneghmeggni akikaghqameng yataaghqaqelghiit uksughhaaneng ima.
Naten piiqat, taana Ataayaghhaq entaqun kaangquqluku.
Esghaghhuqun suqaghmeng akikluteng Nome-eqaataqelghiit.
Taakwaningani umyugameggneng lliightut.
Cheechako allgeghlluku Sivuqam tesakmum.
Sayukayuk, whaten sanighlluku sayugaqegkangat iighsuutegnekun, piyugtestemmeng amalka.
Enkaam tespamani Ungazimi malghukuraaq, Saaplanguftuq aatgha.
Enkaam Avatmi tawani Hazel, ama malghukuraaq, angerkavavleghaaguq natengiighhaq Unazighmiit anyaghpagitneng.
Tukfiqiit Nome-memeng.
Maaten paga Nome-a angyaghpangestameng avaqraggiighusimaaq.
Wetku entaqun nakmiighaqsaqata tamaaken lipeghsaghluteng akmavek piiqnayalghiit.
Tawaten nulakaaguq Sivungaq.
Sivukepiglluku Mayukaam Ungazighmiim, atghaghluni Sivuqametkullaaluni, Sivuqaghhmiingughtekaq.
Uyughaqullghiik Amagunkuk, nayakluku Singaaweteghllak taakut.
Taana Amagu taawa iknaqeqrupigsaghtuuq.
Iwernga Sunaaghrugem entaqun kitughyaghaa, pinaniimaan.
Paangghet 
Elngaatall upenghaanneghani payanginneghani naavghutkayugyugaghtuuq liisalghiinga.
Tespamakenllu pangeghlluteng, maliglluki maakumiit, sakmani.
Ukavek lliighyugniiteghllagluta mekelghiighhaalunga.
Tespamavek nangenqaghnaqsaghluta, amsanaghlluk elngaatall.
Amsanaghllugmi imani teghigilliqluta evlugllaget kaalluki.
Entaqun Bering Strait-mi kaatkaqegkeput amsanaghllugmi imani evlugrugllaget.
Taagken piyalghiikut, iwhaninkut Alankut nallaghaput qavreghmeng malighqughluteng.
Tawaten malighqulqeftut, kitum alngunak ayvasaastekaa naghulleneghmegteggunguq ellngita pikayuguftaat.
Piya (Bear) tespamavek engine-ekegsaghyaghtuqayuguyaghtuq, navek nallukaqa.
Piya una Coast Guard Cutter aqimlengightughta.
Apeghtughistem tawavek apeghluki Piyankunun.
San Francisco-telleq 
Thetis-nguyaghtuq aallgha.
Taameng Piyameng qemightaaghyaghtuq palaghhaghmeng.
Enkaangam Veghtekaankut taam iwhaninkut Angusaatenkut, Inuunkut aghviitkaqsaghii taaggun Thetis-em.
Iwhaninkunguyaghpetunnguq ipa aghvighyaghqat, igaghyaqayuget ukut, Iirgunkut entaqun kinkut Sunaaghrugenkut, kinanguuq pingayaat.
Enkaangam kiyaghlluni Veghtekaam kanavek San Francisco-meng bridge-eliimanikangat, tamaaninguq avangisaghtuq taakmanlluki ellngit.
Enkaangam eltughaghminun kelgutaqegkangi igaqegkanilluku esghaneghminigu taana bridge-eghllak.
Whaken San Francisco-meng navek, Golden Gate-mun entaqun.
Tawavek kenlekluku bridge-eliimaniiqaat.
Ferry boat-kunnguq aghviqraallgha ellngit taakmanlluteng.
Enkaangam uteghnightut angyaghutgun malghukuraaghqun, kinanguyaghtuq taana malghukuraaq, uksughlluteng wetku taakut.
Inuughnguq taana igaqayuugtevyiiqaalghii, umiilganun latasluku aghveghniighyat.
Aygughtuunnaqngata tawavek tagiluteng legan pinaqnimakangi.
Ivaghima Aghnaq Iknaqelghii 
Puughhutem Apellgha 
Elngaatall aghnaghhaq taana iknaqelghii, yugumaneghtuqaq repall World War Two-mi tamaani unguvayalghii.
Aghnalqwaaghllagluni, nekevnanighluni, pakregngaghhaghmi talwa lliiqaq.
Wetku taam pillugam kingunganeng tuqukaq.
Ivaghimanguuq aatgha, Agaankuk, Karginkuk nayagak.
Sivukluku Ayngera ugiksaqanga, Paallengetaq panikluku.
Taakuk tuqulaghaatkak qamagllutek enkaam Qalumllunguq tugukaqsaqanga.
Ama taanallu tuqukaq.
Taagken enkaam Tutmatelgem tugukaa.
Taakuk nek aghyupaarighllaglutek tuqulaghaatkak, wetku World War Two-m kingunganeng.
Flu-lutek qerngaagmek, kingulighaqutaghlutek, ikfiqepagpenatek, qinuyugutkelluku tuqulaghaatkak.
Iknaqepigsimalghii aghnaghhaq taana.
Ayumiq ayveghaneghmeggni ayviillghit allat maaten pillemnneng.
Ayveghmeng nasqunghi uyavlutuumaghllagita uteghvaqun iikaqegkangit neqetuumiita.
Taamnguq Ivaghimam angtughpagem nasqunghii tugutangikun tuguluki saaygum qaaynganun miluusimaaqegkangi.
Sivuliighaput 
Mekeneghsim Apellgha 
Taaganii qiighqaq maana yugtupigsimayalghii.
Qafsina villages-ngumayalghii, Sivuqaq, Siquvek, Kiyalighaq, Kukulek, Qangeghsaq - Kiwatangaghmiit, tawaten ungipamsukaqegkanga Aqaam.
Aqaa iwhanit aghnaqeghrugaat, Pagaliit.
Pagaliit Tuusaankuk Akumutaankuk panigak.
Tupaanga nuyeklighpigaaniiqaa.
Anglegutkullghiit, enkaam ellnga Iqmaluwa, Paazak uyuqlighpigaaniiqaa.
Kukulek yulguluku repall esghaqaqniiqaa.
Angayuqagkenkanguq tesakmaken Kukulek yulguluku Kukulgutkaqaat ellnga.
Legannguq Kukulegmun tagyuqaat, taakwavek Ketliqat saningitneng uwalighneghakun igleghtat.
Kii, nenglum qaaynga paga ketanqwaaghaqrigtaa yuuk naavghutuq.
Angyaghyagneng Sivuqameng araghtut.
Taamagun tamliiviggaawaqelghiikun, taaggunnguq tamlagtut.
Taananguq tamliiviguniiqaat angyighvigumaghmi, Kangighluqaghhaq taana.
Yugtupigsaghpetuq.
Elngaatalnguq angyaghteng saafneghitaat tenputaqngan.
Yugemnguq qaghlegtekaqii taagken.
Tawaten ungipamsukaqii.
Yulgulukunguq liisimakaa.
Tawatennguq aghnaghaghhaaluku piiqegkangat.
Tawatennguq aghnaghapenaaghuluteng ellngit, entaqun kellmigsigalluteng salin, iwernga ungipaghnguq nagaqughaquq whaten kiipaghqemmi uksaaghem tungangani, Kiyalighaghmiinnguq tesqaga aqiiyagtut.
Ii, legretaqelghiinnguq aghnaghallegaat ellngit.
Kiyalighaghmiit pineghmegteki, tesqagumnguq yugi angvigapigtut.
Pineghmegteki metghaghmeng atkugulluteng, aatkaalluteng.
Tawaten tagtalmi ilangakunnguq, Kiwatangaghmiinnguq tesqaga aqiiyaget.
Pineghmegteki, naghuyamenguq atkugpagulluteng.
Esgha Tuliinkut nalighneghit maaten entaqun Kiwatangaghmiit.
Qangeghsaghmiit, taakusta Kiwatangaghmiit elngaatall sakinka ukut whanga, Meghyuunkut.
Kiwatangaghmiinguniiqiit, Pungughmiit Kiwatangaghmiit.
Unmeggaankuk, Meghyuunkuk anglegutkullghiik.
Pinaayam nuyeklighpigaaniiqaa Petgenghhaq taakuni, Aluki uyuqlighpigaaniiqsaghaat.
Mekelghiighuluteng, apangiighhaghputlu aagna, apangiighhaghputlu aamta entaqun seghleghllugumayaghtuq.
Upenghaam whaten unugani qawaagniighnaghsimaan, anengaghmi Nguungayankuk Alangankuk qawaagniighusiit metngeghullaataamakanga.
Qawaagyaghyaghluteng, Eghqaaghaam guutqaghfikumakanga taana Aluki, Sivuqami.
Aqaam Sivuqamelluni ungipaa, aghnaghaaluni.
Taawa Sivuqaqlu, Siquveklu nagatelleghmini uglaghniiqsaghaa.
Upenghaamnguq eslangani tawaten amsanaghtupigsaghniiqaa taaganingani elngaatall.
Ataasighhaghnenguq aghneghet qafsinat naqam enraghnguq naafneghmini uksumi elngaatall taakunginaghhaagneng umegtaqaa.
Naqam aliineghmini taagaverugllak.
Upenghami tawaten taagani sivunemnni maalghuwaaqsaghtunnguq mangteghat kiyaghusiit.
Uksaaghmi mangteghaghpagtuutaqunnguq kumlanaqellghem sivungiighhaani.
Upenghami angyaghnaq taaqaghesnanghani, mangteghasqwaaghmunnguq aanleghaataqut.
Taakut mangteghaghpatenguq naafqaqiit.
Naafqelluki kagpagaqiit.
Kiigmun, summer house-mun nuugtaqelghiit, mangteghasqwaaghmun.
Mangteghasqwaaghennguq tamaakut mekestaaghhaagut mangteghaghpagneng.
Bedroom-mengi qaamkut ungaviguunnguq atillghi.
Enkangam sivungani taawani kitchen-et amalka, gaat.
Qulangi reghilnguut, gaaghviget.
Mangteghasqwaaghet tamaakut tawatenniiqiit.
Tawatennguq Sivuqaq mangteghasqwaaghmun aanleghaasuwhaaghluni, Sivuqaq gaaghuunneghmini, qaqsungiit, naghuyat, esnem tungangakunnguq naghughhneghmeggni nutem alpaneghmeggni saayngit puyuqemlegaghwaaghluteng.
Tawatengwaaghnguq Siquvegmi tesamani ayuqniiqiit.
Esgha tawaten nengyughma ungipamsukaqaa.
Enkaangam entaqun saam aqnighneghem qiighqam yuga village-emta maatum yuga strike-emaa ayumiqulleghmi wallu ataasimi yugiimaa.
Sivuqaghhiinaq survive-emalghiinguq.
Tamaana village-em ilanga tuqulaghaatkaq tawani, paaghqiitkaq.
Tawaten aapqaqaa.
Iitegngoq Sivuqaqlu yugighllakaqsaghaa, iwernga esgha siipneghumalghii.
Kukulek entaqun esgha tamaatum, Iegan nenglum ilungani tesqamani aghuliightuutkaq.
Qantaghaqun entaqun esgha Kukulek paaghqiitkaq.
Naniillgha Pugughilghem 
Pugughileq, repallnguq pennat taagegkut tuumlighllagluki ayuqsaghpetii.
Neliyaghngaaghmegteggu nanuum nenglungit kanaghaqluki.
Nellugyuneghmeggni unitaqluki.
Tawatesaghpetuq Pugughileq taaganingani.
Yuugnguq tespamaken Avatmeng atghaqaq, Qaaqa.
Sivukluninguq Tapghukun nelikaaftuq.
Tapghuq uksumi neqniighviga awavaqaanlenguq.
Pugughileghmun tevumalghii.
Tawaten nanuq ivaghitkaa naten efleghhtelleghqameng.
Tawaten sangwaa tamaghhaan nanghiiqumakanga, kumaghtaqluku, sangwaa kumaghtaqluku, nanuq tamaana efleghhnaqneghmeng, iqitesnaqneghmeng.
Taawanguq kingulighpigaaguq, nanuum naanghaaneng ayaawaqluni kenghek kumaghsimakek.
Taawanguq nanuq qerngughteghllagluni taawagun Singigpakun aatqaaftuq.
Legannguq aneghneghan agepsughlluku.
Taawanguq yuggaam taam Pugughileq naniighutestekaqeftaa.
Nanuumnguq neksaghpetaa taaganingani.
Tawaten aapghaqaat.
Sivunghenka Kingikaat 
Taanata esghaghhu whanga aatqa Mekeneghsi.
Fifth generation-nguniiqaanga nanevgaghtaghhaghma whanga tespikegken ateghmeng.
Mekeneghsinguughnguq liisimakellgha.
Mekeneghsim ighnegha Awliinga.
Awliingam ighneghqek Alangankuk Nguungayankuk.
Enaangena nayakluku, Maasqem naanga.
Enkaangam Galaagerngenkuk, Kingikaankuk Maasqen ilughaqaak.
Enkaangam taana Awliinga ungani peleghqegkaaniiqaat uksughyuwhaaghmi tanemlleqa qighuneghyagmi qimugsimi entaqun pikaq.
Qikmiita qighuneghmun teghiighutkaa.
Liilightuusaalaataghpetuq qighuneq uglaghllak qerngughneghllak kaatqaghllukunguq, pulasnanighaqaat.
Kanaghnaghtughnguq, kiingighuteghllagluninguq uglaatmineng ayuquq.
Liilightuusaq.
Tamaavek qikmiita kaatqaghulluku kanaqaq.
Entaqun qikmiillu atunem pinaqusalghiimeng qikmiita mughugtekaat wallu tawani aliisaghluni.
Taagani nani Eskimo custom ellmineng kenlengllalleq ayuqsalghii.
Tawatelluni taanganinguq peleghqegkaq kiyang taglaasigataat imaken ima.
Taakuk ighneghegkenka tuguyugllaghngaaghmegtegnegu qayughllak pilik liilightuusaalghii, mamleggnaqumaghmi.
Iwerngaqun kuguutitkeghngaaghmegtegnegu unitkaak.
Tanemlleqa tawatesaghtunnguq taangani yuget peleghqegkaanghata aghnaghaghhaalukinguq atiiqaqsaghiit.
Enkaangam Nguungayam nuyeklighpigaaniiqaat aghnaghaghhaaluku atiiqegkaa Awliinga taana.
Tanemlleqa Awliinga Imingatem ilughaaneng Aghnaghlluggaam kuugghaneng Estugruugmeng ugwiighumalghii.
Enkaangam paniggaghqek taakuk Avruwaankuk, Kukiiyangankuk.
Whangkuta ilughwaagput.
Enkaangam tanemlleqa Estugruuk tuqungan taakuk aghnaghaghhaak aflengakistengiisayek, entaqun qantaghanlleghpigaghmun Imingatmun aflengakesqellukek qallegsaghaasaghlukek, Imingateqrugem entaqun apetuyuugusimaak.
Enkaangam apangiighhamta qullightuqaqegkek qayughllak taam panigmi paniggaghqek eltughaghhaagni taawa tugukliqaqegkek.
Anglikak whangkunni aghnaghaghhaak taakuk ugwiightuutelleghmegnun kenlanga.
Kalaawyinkugneng Kemugyinkugneng ugwiightuutkaaguk.
Enkaangam taana Estugruuk tuqungan paninang Awalqameng ugwiighumalghii Awliinga, enkaam Qavalghaankuk, Aquutunkuk mekelghiiperewaaghhaak taaggun allgeghsimakek.
Taagken entaqun elngaatall qerngaqaniigmek aviighuquusimaak ugwikullghiik.
Tanemlleqa Qavalghaghllak taana esgha ilughaqa taagken apalluqluku.
Tawatetuq whanga liigikellqa.
Aghveghniighyuwhaallghat Sivungaghmiit 
Qagughmiim Apellgha 
Pugughileghmi aghveghniighyuwhaalqa ungipaqnaqaqa.
Aghveghniilleq piinlighyuwhaalqa, tesamani Pitiiq kaviighniiqayuk angayuqiighusimaghmi kaviighniiqayuk elngaatall ellnginaghhaghmi.
Taawanginaq angayuqiighulluni ellnginaghhaaghtekaalghii, iitek anengaghhaa, taawanginaq qinuyuwaaghaqelghii.
Ungipaqaqegkangi tuvam saaghwani, upenghaamllu ilangani tuvaghllagluni tawaten, aghveghet tuvam saaghwani kaaghtaaghaqelghiit esghapagaqegkangi.
Tawaten tagtalmi sumeghtaghaghlunga elngaatall estuwaaghsimaghmallu, estuwaghmun qepghaghyagusimaghma.
Puuskaatmeng lipeghsaghyugtunga, maalghuk piigka.
Elngaatall sanguluki lipeghsaghniluki atuunaanghinniluki pikangit.
Taana Pitiim ungipamsullgha sanighulluku nanghiiqunalunga, ungipaategpenaki piluki.
Taagken allgeghusama estugaghmeng qakiqniqunga tesamavek 1972mi.
Angyaghput tevutaghpung, Pagayaghmiillu maalghuggaamtung.
Sivuliit net tesamani.
Kaatutaghput pegnem, iwernga Pitiim kayusiitiinkung.
Taawa tawani ayumiqulleghmi piinlighyuwhaaqaqa aghveghniilleq.
Sumeghtaghaghlunga kingumun ukavek atuuyaghqaasugnisan.
Llaaghanwha legan atuughtuq.
Aghveghniighvigisaghluteng Sivungaghmiit, maaten kinguliighamnnun nutaan aghveghniighvigkaq allgeghtuq.
Iwerngaqun Laluramket sakwaaqinaqeghllaget, neqemnnun aghveghniighmun tamaavek.
Tamaani ayumiqulleghmi allgeghtekaqaqa taana.
Tawani ayumiqulleghmi ivenrumeng nanghiiquyaghluta maallgunneghmeng aghtughtukut.
Iitek Ivelghani taakwani, Ivelghaaftut taakwegkut, maaten Ivelghat liiskeput, aghvengnayaghtukut ingutughhaghmeng.
Aghveqsaqunigu taapnayaqanga entaqun.
Ghhuuq entaqun guunnayalghii savegpagkun tamaagun.
Taana ivenrumeng kaatevzighaghput, aaqun kaasimaaghput iitek.
Tawani ayumiqulleghmi aga aghvenginaamaamta pikani, aghvenginaamaamta elngaatall.
Sivukluta awatiiqaghluta sikungakun, Qungughviget ketangitni.
Aghviteghllak elngaatall, awatiightukut, telanangangllaghluta.
Enkaangam savegpalegnun piluta, savegpangluta allaneng awataghpagmengllu piluta taawa aghvengukut.
Ayumiqungani taawa aghvengaataqaagut.
Entaqun maaghraghvinlek.
Maaghraghvilqelluku qawiighneq.
Taam kingunganeng elngaatall aghveghniiq akuzisaghanguq qafsinggaawaqluni lliightuq.
Tawaten aghveghniighem tagtalkaa taawa.
TUUNGLIGHHAA 
Quyngighqwaalleq 
Piinlillgha Quyngim 
Uvim Apellgha
Dr. Jackson yusqughhaaguq piinlighiyuwhaaghtevut ugpeghmeng, maakenllu quyngimeng.
Esgha tawatelluta enraq itghaghaqelghiikut Tapghumun kiigmi.
Met kaatut, piiwaaltanguq.
Nanevgaghtaghput Suluk piiwiisqaat quyngimeng sameng, taawa government-mun iteghtuq amalka whaten qepghalghiistun.
Taawa tuwaat aawallu quyngingyaghqaaghtut.
Quyngiq aangghaa, uglam ighsaksaqanga tagitellgha.
Quulkaghtaan usikaataghaghput amavek, Kepkaghyalqagnekun taaggun.
Asighqelluki tawaten, quulkaghtaan.
Entaqun yuginaq tallimat siipneqluku.
Saghligaq uglanqelluku.
Taawa Iiyiitaankut, Aghtuqaayagenkut, kinkughyaget taawa, elngaatall ayaviighluteng pilaanqelluteng.
Kevegtughluki qaakluki lliluki asighqusii ilemtaqiit.
Kingulighpigaghhaaghhneghata nekefqaghlluteng ketarwaaqsaqangit, leganqun lliluki quyngim aga alpagaqiit.
Maalghugegneng usiikut, pingayaa taana tallimaggaaluki.
Angyaghwaaghqun taamavek maaken.
Taamavek aglaghyunghituq Piya (Bear) angyaghpak.
Taagken Laavlaaghhaat (Laplanders) neqngat aglaataghput.
Taakut Tzaarankunguut entaqun aghnam aatgha, weni kellmighqepallghitunga.
Avaqutakek weni anglillutek ayuquk, maalghuguftuk mekelghiighek.
Pinit net taakut, Laavlaaghhaat, quyngimeng piit.
 
Nayghapagkun taaggun kiwalighneghan kenlengakun tiintaluteng, nengllaghnaqegkangit entaqun.
Pamansalghii esghaqesi entaqun, Aqfayegaagnisalghii.
Neksaghaas taana.
Guygughlluggaq pinilghii.
Tawateteftut.
Entaqun nuugtaqluteng, nuugtaqluteng, amenqun Kangiikunllu ataasiq ulimakangat.
Kangikun pamagunllu saviggaq ulimakaqaat, quyngiq maligsaaghem angtalanganeng.
Tawatesaghpetuq.
Quyngighqwaalqa 
Tuliim Apellgha 
Liisuwhaalqa
Sivukluku ighnilqa apeghnaqaqa.
Sivuqami allgeqaagunga.
Taakut apaghpigaqa una nallukaqa, Telenga, Saavlankuk anglegutkullghiik.
Saavla anguksakaqaqa, Pelaasinkut atangat.
Anguksagllakaqaqa.
Aghillugenkut, Quwaarenkut, Minaankut, taakut siivanlleghet Sulugenkut, Ifkaghutenkut anguksagllakanka.
Enmis qelghiluteng ayuqelghiit, esghapagluteng ayuqelghiit nukalpiganun, qayughllak whaten anguyalgestun ayuqelghiit.
Ingluqlimnneng pamaken upenghaatanga tamaghhaan payangitkayuk.
Aqelqaghniighmeng atighluki, aqelqaghniiqayugukangit.
Tamaakut aqfaatmun ayuqesugnilnguut taawa elngaatall aqfaatmeng pistaqiit.
Aamtaa tughumghatesluki whaten iknaqngwaaghmun ayuqesugnilnguut taawa iknaqmeng enraq pisnaqutkaqiit.
Qayughllak pangeghtekan anguyalguyaghqat taakut.
Tawateteftut payanginneghani, taakut awatangani tughumghatkayuget, taawa tugututaqeftut tughumghatkayuguut, nakaan anguyakulluteng taawanginaq aqelqaghniiq.
Anguyakunneghitut piniqulluteng elngaatall, naavghutulluteng ayuqeftut tespamaken Ungazimeng, nuughnaqaniq entaqun tanpeq.
Entaqun aghnasalepagisimaaquq tespamna natetaqa.
Amiiqaghhnaqaquut, uyiiq, atungak.
Naveghtaqiit taaqngwaaqat atkuwet, ilepghaaghet, sanaghtengngwaaqat amit.
Quyilleggneghtuqat entaqun allgeghutaqelghiit.
Entaqun akikaqegkangit tapghaat quyillegnun tespagavek, enkaam tukfighaqegkangit, naveghtaqegkangit entaqun amimeng.
Tawateteftut.
Taawaa Sivuqami allgeqaagunga 1903mi.
Taawanginaq maalghuguftuk taawa birth date-egka.
Sivuqami Maasqem, government-em file-ngani piyaqmininga six-nguftuq ighnilqa, August 6.
Enkaangam church-em file-ngani August 12-nguftuq.
Malghughqelluni sangami ayuqumaa.
Six-kun kiyang piiqunga imighinemni.
Teacher-elguftuq taaghtaa, teacher-kesuwhaaqaghput liisimakegkaqa.
Nulighqullghiik taakuk, apeghtughistek Campbell-enkuk.
Nutaan aanqaghtaqeftaat ketmun taawa, boys room-emeng atelek.
Taana igaghviliitkaqaghput mekestaaghhaghni aanqaghneq taana.
Esgha tawateteftuq tazinganirugpak allgeghlunga esgha whaa maaten whaten yugtutkalightunga.
Quyngighqwaaleq - Neliyuwhaalleq 
1914-mi quyngighqwaaghtunga.
1914-mi mangteghiighyuwhaallghitni legan kiigani.
Whanga uksaani itghaghtunga.
Quyngilegtimeng aqfaatnga quyngighqwaaghesqellunga.
Anaghayaaghmun apprentice-ngulunga.
Anaghayaam aqfaanga apprentice-ngulunga.
Apprentice-ngughtunga taawa.
Tangatu Unmeggaam tugukaqaa tawani.
Entaqun apeghtughistem nangllegyagullunga mekelghiighhaaghngaaghmaa apprenticengughtestekaqegkanganga Anaghayaaghmun, angayuqagka maavek lliilghiik.
1914-nguftuq taawa neliyuwhaalleq.
Inuum log house taana Sipelankuk, log house-nguftuq 1914-mi ulimaaghuftuq neliyuwhaalleq.
Estamagneghhaaftut.
Sipela, Nunguk, Anaghayaaq, Unmeggaq, taakunguftut.
Pingayuneng inglulguyalghiit quyngighqwaaghet.
Avegluteng pikaaftut.
Enkaangam Ayvigteghmi Pinaaya, Pangawyi, Meteghlluk, Raaquq, taakut Ayvigteghmetut.
Entaqun agghilluteng tawaten pelleghtekat.
Taawa esgha 1914-mi quyngighqwaaqanga.
Anaghayaaghmi enkaangam four years-nguftuq apprentice-ngullghem kiyaghtaallgha.
Estamat ayumiqullghet atughluki kayagtekayuguftiit ellngitneng lliighesqelluki.
Tamaani qamagtengngwaaghwaaghluni quyngilgem nalluniiqayuga.
Quyngiq nalluniightughluni ayuqsaghtuq.
Upenghami whaten teglegyaghqaghhaanghitut enraq avaqutiit.
Whangkuta nalluniillemtestun nalluniiqumteki, whaa pikumteki, kii taam yugem quyngii naqam nughaa una saam yugem nalluniighluku.
Teglegyaghqaanghiteftut, naangita liisimakegkangit.
Naten uglaghqakaan quyngiq, nughaq qerngughteghllagluni, kiiwni whaten aghvighhnaqnemteggu, nughangeltalghun elngaatall qerngughquteghllagaqelghii, naangitaa ivaamiita, naalkaqiit legan aga, aghulaqusimiita.
Tawateteftut, tugulaqayuguftiit.
Nallavraghyaghqaqenghitiit tawatengwaaq iqeghtaq ayuqsaghngaan.
Quyngim Nalluniightullgha 
Enkaangam Anaghayaam nalluniillgha viistaghiinaaftuq.
Takestaaghhaalutek sigutkek qamagllutek.
Whanga enkaangam aghenqignegha awalighnegha iiksalghiimi L.
Taakwna kepneqegtuq inglunga.
Ataasimi ayumiqulleghmi nalluniilleq tamaana aghvinleguftuq.
Ataasimi ayumiqulleghmi quyngimeng nalluniighillgha.
Apprentice-ngughtem nalluniillgha.
Aghvinlek saghligaq, maalghuk yugek.
Enkaangam sivulighmi aghvinlek.
Estamat saghligat, maalghuk yugek.
Enkaangam aallghani ayumiqullghem, pingayuneng inglulek.
Aghvinlek saghligaq, maalghuk yugek.
Nalluniiqayuget.
Enkaangam pingayaani qula.
Aghvinlek saghligaq estamat yugtaqluki, tawaten nalluniightughaqluki.
Enkaangam estamaani tawani, qula allameng, tawatengwaaq uglaghqakaan, aghvinlek saghligaq estamat yuget.
Taawa upenghanghani, kiinghani kayagtaqiit.
Ellngitneng kiyaghsaghqaaghtestaqiit, taawanginaq tiintameng, egllumeng, avlawa sangwaa, kagimkaq tunqughaqaat, sameng piyaghqaagpenaki.
Gaaghusiq qamaglluku tunquqayuguftaat.
Tawaten ayuqeftuq.
Katam tawaten ayumiq paniteng tugumiightuneghmegteki, sakingitnun aglaghtesnaqneghmegteki.
Tugumiightulghiistun tawatengwaaq tugumiightuqallghuughaqiit apprentice-eteng.
Ellngitneng kiyaghsaghqaaghtestaqegkangit.
Tawateteftuq.
Tugumiightulghiistun katam.
Tugumiightuq tamaana, paniteng sakingitnun aglaghtesukayuguftiit mulupagnaqenghata.
Nengaateng taakut tugumiightughluki aglaghtestekayugit.
Tawatellaataghpetut.
Enkaam whanga piiqunga, apprentice-et tawaten esleqenghatki tugumiightughluki aglaghtesleghiistun.
Aghvinlek ayumiqulleq atughyagu Sipelam pii, Anaghayaaq, qakun Tulii kayaggnaqsigu nalleghaghhalek aghvinlek ayumiqulleq pinaqaa! Upenghaqun pinaqaa.
Upenghanghani Ivgami taawani, Pedersen kaanneghani, taawani ighnistikayugulghiikut.
Akilpegaghniighluta apeghiighyamta, tent-a, qawaagniighusiq, suflugaq, egllu, avlaawa, iingunaqaghtaan tukfightughaa sameng nuughyaghqaagpenanga, taawa umyugamneng lliightestaanga.
Enkaangam angayuqanka legan tent-amnun tagistanka, Unmeggaankunitaqsalghiit.
Ataasimetaqsalghiit, upenghami taawavek Ivgamun ighnistiyaataqelghiit.
Tawaten corral-mun kanaghtekayugulghii tamaani.
Enkaam quyngiq kesneghmegteggu, quyngightutala liisimakaqegkangat, yugem taam quyngiin uglaghtatalanga terghutkayugulghii.
Tawaten ayumiqulleghni kiyaghtaallemni 400-ngughtekaq quyngiqa siipngaaghluni.
Legan naangitnilluki nughaat, ighninghhaaluki nalluniighaqaput.
Naangita avaqutaghyuneghtuqat, repall unisigatiit tawanlluki, manungitnilluki inagitnilluki nalluniightughaqaput, ighninghhaghhaaluki.
Aamta ilangita angayuqiita unitqaghlluki esghapagaqiit, apeghiinemteki wetku takwaaqiit.
Ilangi tamaakut avaqutaghyuneghtuqat sughugaghaqut enkaangam ilamnnun naghpightesluki nuqneghtesluki nalluniighluki wetku, qayughllak avaqutaghyuneghtuqat sughugaghaqut, avaqutateng tugusnanighaqiit.
Sughugaghnaqenghata naghpighluki nuqneghaqiit.
Four years-mi quyngiqa 400-ngughtuq, saghligangyuqanga qayughllak.
Upenghami ighnistinun pinemni kiyang saghligameng ighniiqelghiit.
Entaqun saghligangyuqat nularakeggnapigtut.
Esghaghhuqun tawaten tuyughiighaatami quyngimeng tuyughikayugulghiit uksaanghani.
Seven hundred dollars-meng quynightuqat tamaakut money-nguutaqelghiit December-mi.
Enkaangam taakwavek ukavaamaghmi quyngightutalestun tawaten money-nguutaqut.
Quyngightuqat tamaakut $700.00-ngughsimaaqelghii.
Esgha tawatellaataamalghii.
Money-nguutkayuguyaghtut, igugiqameng tuyughikayuguyalghiit akmavek Boxer-kun, unaghsiiluku Boxer, unaghsighhaaluku, Whitlem umiilkesaqanga tagiighaataghllakaalghii kayusighikaalghii.
Pedersen taawa kayusighikaaguq estuwiilluku, akilpegaghniiqayuk.
Wetku apeghiinghata, Pedersen, akilpegaghniineghmeng taaqnemta, July-enaqenghani Julymi wetku tagilaghaataqukut, tagiiqukut maavek Sivungamun.
Kiyang quyngimetutemneng nallukegkegka sangwaa ilanga, nemun tagilqungigalnguunga kiyang quyngimetkayugulghiinga qayughllak.
Taakut aghhutanga tamaghhaan quyngighqut kelengakngukangat.
Wetku ighnisti taaqenghani, nemun tagiluta unaami taakut quyngighqwaaqluteng, quyngiq aqfaaqluku tagitaqluku tawatestaghhiinaq ayuqsaghtuq.
Unaami tuunglighhaat piiqluteng.
Enkaangam taakut unaami, taakut quyngighquyaghqat maalghuguluteng aghulaqaqut.
Nayughnanighaqegkefut temngi aqfaaqluku piiqegkefut.
Nelilleq Igaghvililleq 
Enkaangam tawaten tagtalmi igaghvilighnaqngan, Ayvigteghmiit taamkut tagilaghaatut.
Meeting-eyaghtut.
Qerngughutut meeting-aat.
Igaghvik whaa qaaknaqegkangat, nagun nekegtelleghqameng agghitkaat.
Enkaangam meeting-eluteng tawaten, Ayvigteq taamnaa nunakegsaghngaan, uksumi saniitutanganeng, umegneghpaalluutanganeng, savigitutanganeng avelghaghaat anuqetuqaq.
Ayvigteq saniilnguq piyaaniilnguq.
Naqam quutfaghmeng quunpeng umegneghughtaqegkanga.
Ivgaq taawna nunakegtaq piyughngaaghmegteggu atghaghneghtuqaq.
Mangteghat suuputnginaghnayukata qenaaghutanganeng.
Qayughllak ayumiinneghani, kii tiintaviget suuputeghllagumaaqegkangi qenaaghulghii.
Maana mesagtughngaan nunallugmeteghngaan nakmikaat ukagungiighhaq reghightekayugutanganeng neqniighvikegtutanganeng.
Aghuliightaat maana Sivungaq nunallugmeteghngaan maagun pinaqaat.
Aywaameng anuqlipagigalnguq maana ikevaghhiinaghmeng anuqliqayuk.
Taawa Ayvigteghmiit itagnaghtut, tagitiit mangteghateng naafqelluki tagilaghaatut maavek.
Tagiit taghnughhateng igaghyiisqelluki, qerngughunneqigtut quyngighqwaaghet enkaam.
Taawanginaq nani tanqimi puygumaaqa igaghvik qaaksugwhaallgha, naqamalla kitum entaqun.
Igangllalleghmelnguq.
Government-em igaanitngulghiit, imatuq avangitat.
Igaghta piyuwhaaghaqngami entaqun Thompsonnguuq entaqun.
Dupertuis-nguyaghtuq ulimaghista igaghvigmeng.
Sivuqami apeghtughistenguyalghii.
Igaghvik ulimanaqaqngan, taam ulimayaghtughaa.
Igaghvik ulimaat, Sivungam igaghviga.
Teskanagun nutem piit, whagun igaghvigllaguyalghiikun whaa maaten.
Tawansalghiiqun igaghviggaq sangwaa mekestaaghhaq.
Kenlanga Troutman-enkut maavek apeghtughillghitnun atuqegkaat taana.
Enkaangam Mr. William-enkut lliighumiita igaghviksuwhaaghem kingulighaa kumaqaaguq.
Tazingagun nekegtekangat, maaten uum nekaaghtekanga, taaggun nekegtekaat.
Kumaqaalghii, kii taawa qamagtengngwaaqaqaa.
Drum-a tamaana iqiqughtaakaat sukalluku, iqitkaqegkangat guunnayukan.
Iwerngaqun tank-angi taakut qafsinagneghulghiit qerngaghmeng, wallu aghvinlegneghuyaghta.
Taakut aghuliitut.
Guuqaqat, qimaguutkat ukavek.
Mr. William, qikmiillu tesqamanlenguukak Walter-em aanutkaqaak.
Naten floor-em asinga reghiteftuq.
Aaghhwmeng iteghvikegkii.
Agepsughllagulghii, esghaghvigilnguq aaghhwmeng ivaghlukek qikmiqlu, Mr. William-llu aanutkaak.
Walter liisimalaataamaa, saamna floor-em asinga agepsughllagughngaaghmi, naten uusqaghtutkaghmi saamnanga avangisimaa, reghisimaa, esghaa aanutkaqegkangi.
Naten ayuqnayalghii, agepsum naafqekanighluku William talwa.
Qaamtinaluni tesqamantekaayalghii, qikmighllagallu tawantekaq.
Unaghsiqlu, Igaghyalqallu 
Elngataall tawateteftuq quugllaguyaghtuuq Sagunghangestaankuk, Sagunghaankuk taakuk, enkaam akluniisalghii quugkameng.
Mangteghiightuqaalghiit legan tamaaken unaghsimeng qupughhughluteng.
Taakut Sipelankut log house-nguluku ulimakaqaat.
Llaaghinaan esgha nalluniighaataqaa Inuum 1914-mi nekeftekaalghii.
Taawaa Sivuqami whaten liigikngwaaghpenanga itghaqaalghiinga maavek, mekelghiighhaalunga, 12 yearsngngulunga.
Igaghyaghtunga tesakmani iitek.
Second grade-ngulunga taaqunga, igaghyapagpenanga.
Maani itupill young men class-etgun igaghyaghaataghtunga.
Young men class-et igaghyaqayuguyaghpetut ighivgaghmi.
Igaatkayuguyaghtut yuget ighivgaghmi.
Igaghyaqayuguyalghiikut tamaani yugteggun, ima taaqaat sangan, piyugnanighaat.
Quyngighniighem Piyaqliillgha 
Quyngighniiq elngaatall ikfiqnapigtuq.
Talwa ighnistimi mangteghiisalghiikut.
Eslami legan uyghaget mayughlluki, azigutaghhaghmi taawa.
Talwa sangunaamta, sleeping bag-ngunaamta, ulingunaamta legan tawaten ingaghtaqelghiikut.
Tawatesaghpetuq.
Iwerngaa aatkaput maqalghiit.
Qamagun nughaat maakut ighninghhat, nughaghhaat, anglimangilnguut qamagun ilukliiluki, enkaangam qaayngakun tuqutangestaq maana aatkaghqaq nughaq.
Aatkaghqaaghtekaq.
Tamaana melqwi qaaskelluki atkukaqaput.
Ilepghaaghluta temkaghluta.
Amimeng allighsighluta, kamegluta, amimeng ayapghaataghluta.
Taananginaaguq umegneghughhneghani seghlepiguuq.
Azigutaghhaghmi tawani.
Iwernga tagtalmi sunglugtaghhaghneng, sunglugtaghhaat sangwaat azigutaliitaput.
Mangteghaqsaagutaput.
Legan unaghsimeng tawaten ulimaluki, canvas-meng qantaghluki.
Llaaghanwha legan azigutat piniraaghinaat.
Anuqlighnaqenghani petugteghaqluki ulleghhnayukaki.
Alaghrang egllungllaghtut, ulluvikat five gallon-et, tamaananginaayalghii ulluvikaq five gallon-a.
Tamaaken egllungllaghyagutut, suflungllaghluteng kagpelengestayuggaghmeng.
Suflugkat sangwaat, egllukaghqameng Pedersen tagitkayugulghii saagngalghiimeng, galvanize-et sangwaat egllukaghqaghllaget entaqun whaten plywood-estun angkalghiit.
Kepughluki ulimakayugit.
Whangkuta enkaam suflungllanemta, meghutluget legan uyguuquulluki suflukaqegkeput.
Llaaghanwha legan.
Ivgam qaayngani ighnistiiqelghiikut, Pugughillghaghmun ukigyagutukut, Pugughillghaghqun sunglugtaghhaat ulimaluki, egllulighluta, quugtupiglleghhii legan, qavangsiyuwaalghii, qavangsiyaghaqelghii.
Quyngighput ukigulluku Pugughillghaghmun aga mayughaqelghii.
Mayunghani maligsaaghaqaghput, maligsaaghaqaghput iwerngaqun ungleqaquluni lliighnaqenghani, umulghaghaqaghput, ukigutaqaghput tawavek nayumnnun.
Pilaataqulghiini four hours ungleghumatkaqaat.
Taawanginaq emta ilangita nayughilghiit kipullegfik tughaanghani neghesnanighaqegkangat ungllegtaataghaqegkangat takelengestayuggaaluki, ungleghumalleq lliighumaaqegkangat, one hour, two hours.
Ungllegtaatam whaa kipullegtilleghqaq kaannaqenghani, ighlegyagusimaaqegkangat liigilliighluki.
Kiyang quyngimetkanga whanga.
Utaqiigaqlunga taakut aleghqanka taginghata.
Esghaghhuqun Genugenkut, Maligutkaankut, Ayugighsaatenkut quyngighqwaaghaataqaayaghtut.
Taawa mulunghitut.
Sivuqaghhneghmeggni taawa itghiigatut.
Entaqun iilqayugaqut nanghiineghmegteggu ikfiqnaa.
Neghegpenaamta, qavaghpenaamta igleghhnemta taananguuq ikfiqnalleq.
Enkaangam ivaghiyami tawani ilangakun unaamun kenlanga kaategpenaamta Ivgamelluta piiqegkanginkut.
Nanghiighaataqangat, enkaangam ima piiwaghaqut quyngighqwaaghwaaghluteng.
Iilqayuneghllugutemneng whanga.
Meghnughnanighwaaghlunga, tenmaawingwaaghlunga.
Angtanghhamtestun igleghtaqelghiikut, enkaam meghnughnanighwaaghluta.
Enmis uteghmun aqfaatutaqluku quyngighput lliighaghput tughwaanemta, ivaghiyanemta.
One week aghulaqutkaqegkefut quyngimun pinemta, tuqutiilleghqaq pinaqenghani.
Amansaghtuq corral-a, tuqutiighyuwhaalleghput Qitnegmi.
Qitnegmesalghii corral-a, taananginaayalghii.
Enkaangam corral-engllaghtut Ivgakun.
Taawa taawavek sakmaken Sivuqameng tuqutiighyaghyagutut.
Taamaverugllak pikayuguyaghtut Qitnegmun Sivuqameng tuqutaghyaataqsaghtut.
Herd-em tukfiqayuguyaghaa, atungak, uyiiq, teghiglaaq, qaghlukaaluku.
Quyngilegtilleq 
Quunpeng quyngilegtimeng ayuqsalghiikut, qimugsighpenaamta.
Peghqightiluta piiqelghiikut, repalqun ataasimeng, estamaneng inglulguluta Pugughileghmeng coal-emeng piiwaatikaagukut, quyngilegtiperewaaghmeng igaghvigmun, Sivuqam apeghtughistenganun.
Sivuqaq entaqun usingighvigisan, natesan Pugughileghqun coal-a qaakumakangat.
Government-em coalenga igaghvigem.
Quyngilegtimeng coal-emeng piiwaatiyaghtughtukut Sivuqamun estamaneng inglulegyaguluta.
Maalghut usikaataghaput ataasikun quyngikun, 150 pound-et coal-et ataasit.
Whangkuta quyngiput utuqanghulghiit, tenmaawikat qamumun, qamuqusighllaget.
Ukut Ayvigteghmiit ellngita nuteghat quyngiteng atughnaqluki, naavyighyugumalghiit qamaatiigalnguut, tenmaawikaanghilnguut.
Usilluta tesamavek tevmun pangalegtisalghiimeng legan unitiinkut aga, Ayvigteghmiit taakut quyngiit nuteghaalghiit, whangkuta utuqanghulghiit.
Pugughileghmeng usilluta aygughtuusalghiikut, nuugtukut whangkuta enraq usisalghiikut.
Tevelqugni utaqiigukut, Pugughileghmeng saaggutukut.
Wangqetelen aviituq.
Galaagerngem piinkut, Wangqetelen entaqun uka. Taslughameng uka allgelghii.
Maasqen piiqaa, Maasqen, sameng piyugtegpenaan pinaken, entaqun uka qefliqngwaalghii. 
Aa, whangkuta Sivungaghmiini, salin tagillghilluki Ayvigteghmiit, Tamlu, whanga, Maasqen, Meghyuq.
Enkaangam Ayvigteghmeng taamaken, Wangqetelen, Galaagerngen, Aluwa, Nungunaq, Qenluk, Akiya, aghvinlegyaget.
Whangkuta estamaguukut, quulnguukut qerngaamta.
Wangqetelem quyngii paghyum qamuyiilnguq, uninnaqaak usigni, aallgha waran qaakesqaat.
Taana enraq ighsakaataqaat qaaknaqenghitaat.
Piitnga, Elpek nanghiiquyaquvgu, usiksaquvgu. Sivuughaqestaghngaamkun quyngiqa naavyighnayukan pingayiitaqa.
Masingka legan itagnalghii! 
Maghyaghqughtekluku Wangqetelen igleghtukut sukatutalangatun.
Quyngii ungleghaatatughqwaaga meghnum.
Qamiyeput, qamiyepiguut iqetughllagluku two feetngwaaqut iqetaaghalluki qamiyengllaqat.
Qayughllak kilgaani petugvikumiita piiqegkeput, legan aaghwulluki unitaqegkeput quyngiput.
Nemun atghaghaqelghiikut aaghhwlluki.
Suqaghneghi savikenghaaghuut.
Enkaangam piyalghiikut Masingka pingayugughngaata Sivuqamun kaatutanka.
Kii qamuneghtupigtut, kiilqusiq atuqaqegkangit qayughllak.
Kiiguyaghngaan unaghsimun qamughtuusiqaqegkangit.
Enkaangam qamumun iknaqut naavyighyaghqaanghisimaghmeng ayuqut.
Chief Herder-meng Tugutelleq, Nakmiilleq 
Taagken chief herder-meng tugunnaqut, chief herder-kaghqameng.
Sivuliq Sipelanguuq chief herder-a, enkaangam Pangawyingughlluni, Pangawyingughsimaan nutaghameng chief herder-kaghqameng tugunnaqut.
Quyngiq corral-mun kanaghlluku, kestaghput, pingayuguluta, Pangawyi, Ggayeglluk, whanga.
Nalimtaa tungqwaaghaghhnaqagu, tungqwaaghaghtelleghqaa esghaghnaqaat.
Pingayuneng ayumiqukat, yearling-et, pingayuneng uksughtekat, old dog, old dog-meng atighyaghqat, tawaten.
Atightughaataghyaqeput whangkuta quyngim ayumiqututalangi.
Kestiluta apeghiighluta piyalghiikut, Kii! Whanga elqughaghsimakegka quyngiq kiyang ayumiqututalnga! 
Amenam Ungazighmiistun, paamkustun, quyillgistun, quyngimetutemneng liigilliiqaqegkegka quyngim uksughtutalanga, nayuqem angtalnganeng.
Tawateskangat pamani, Quyillget liisimakngwaaghluki uksughtutaala tawaten ayumiqullghi, kiyaghtaallghi liitngwaaghluki ayuqegkangit.
Tawatengwaaghwaaq ayuqsaghpetuq.
Aawallu quynimun chief herder-ngulunga tuwaatnga.
Quyngiq tungqwaaghaghtekegka.
Tawani chief herder-ngulqinaghtunga, mayor-ngumaghma, estuwaghmun director-ngumaghma.
Estuwam saghyanga whangkuta agghitkegkayuguyaqefut, Anica-m tugumangilluku.
Akitutala qerngaamta ulimalaghluku, Sivuqaghmiitlu qerngughulluta ulimaluku pikayuguyaqefut.
Sivuqami Kuzaata mayor-kesaqangat.
Enkaam qerngaamtung Kuzaatallu qepghaqaalghiikung kiyang estuwaghmun.
Llaaghanwha legan kayanqun maana ukighqughaqegkefut, akingilngughmun samun neqmun ukigtelleghput pikayugukefut, enkaam estuwaghput ifliingigalnguq.
Akipagisaghngaaghmi ghhuuq tamaana, tamaavek aglaghhnemteggu iflangigalnguq.
Maana ilanga neqem akimsuggiitngulghii, enkaam tamaavek nengighqennemteggu akingilngughmun, akitughtevleghaghyaghngaaghmi kayanqun tamaana atughput ivaghiniighusiq piyaqlinayukata.
Tawatetkayuguyalghii.
Maaten Anica-mun lliighluni tawaten lliiqaq.
Tawatesaghtukut, elngaatall tawatengwaaghwaaq qepghalqesaghaghput Sivuqaghmiitlu whangkutallu.
Meeting-ekayuguyalghiikut kiyang council-ni, Sivuqam council-ngi, whangkutallu, qerngughulluta aghvighaatameng tawaten meeting-ekayugni.
Ilangani maavek tagiluteng, kiyang whangkuta tesakmavek, Mr. Daugherty kiyaghlluku, meeting-eyaqayuguyaghtukut.
Mr. Daugherty seghleghlluguyalghii qayughllak tamaani.
Qayughllak whaten Daugherty-m quunpeng tesakmavek July-eyaamaamta pistekayuguyaqanginkut.
Qerngughulluta July-aaqelghiikut, tawatesalghiikut.
Maaten pamaken inglunganeng pinanighyalghiimeng, aqelqaghniighusiightekanga aangqiighaq.
Chief Herder-em Qepghaqaa 
Chief herder-em qepghaqaa tamaana elngaatall quyngiq, quyngighqwaaghtet hour-ngit, igaghtelighluta.
Forty-five cents-an-hour-nguftuq tamaani qepghalleq.
Aghsaghmesaghtuuq forty-five-cents-an-hour, iwernga tawaten angkayaghtuq.
Enraqlu money-pigmeng akileghtughpenaamta, quyngimeng pikayugukanginkut.
Iwerngaqun herder-ngughsimaamta money-ngiighhaghmeng ilaluta lliighiinkut.
Tawatengwaaghwaaq pingayuneng inglulguluta quyngighqwaaqaalghiikut.
Chief herder-et tamaakut quyngimun kayagtimun, taakut quyngighqwaaghyaghqat qepghaqayuguftiit, quunpeng quyngiq tawaten lliinghani tawavek tuqutilleghqaq lliinghani tawani tanqimi, yataaghqestekestaaghaqegkangit.
Chief herder-em qelellgha tawateteftuq, quyngighquyaghqat taakut ulimakayugii quunpeng.
Tuqutiighmi, tawaten uglaghqakalghii Sivuqameng atungak, uyiiq, money-meng ilangi, quyngingnatangit.
Saama qepghaneghmeggni llaaghanwha hour-ngit taakut quyngimun legan qiiftaqegkangit.
Akimsuggangunaan urang, qamagtengngwaaghwaaghluku qepghalghii, enkaangam quynginguutkayuguyalghii, tuqutanguutaqelghii.
Saama ilangita pirughtitaqegkangit.
Whangkuta katam quyngilegni, iwerngaqun nasiqutestaqiinkut piyukellemtestun inwa tukfighluku.
Enkaangam whangkuta tunqughaqegkefut akingunaan tanemlleqa quyngighyaqanun tamaavek.
Whangaqun kayusiitinaqneghmeng katam whanga tukfighaqluki akingit pilaqanga, herd-em palaghaghtekayugukangi.
Whanga upuupeng pinitun tukfighaqegkenka, qayughllak neghyugnapiglleghhii quyngiq, maaten paninang tawatelnguq.
Urang nulasaqumegteggu whangkutestun ayuqsaquyeng, whaa quyngim yugita kelengaksaqumegteggu ighnistiiqluteng, tuqutelleq kayaannayalghii.
Kaviighem, meteghllugem, tuqutkayugukanga nughaq, kelengakenghilngughni.
Meteghllukruget tamaakut teghhikun nughaghhaat qellungit nusukataamaaqegkangit.
Kaviighhaat tamaakut uwighhughluki tuqutaqiit.
Tamaaken enkaangam apalluqluku, Sipelam chief herder-nguluni tuqutiinemta, nayughinemta, kaviighniightestaqegkanginkut tuquqiitneng.
Taakut amiirii Pedersen-mun tuunluki money-ngi taakut nayughikani, kaviighet tuqutkaput Pedersenmun tuunluki, akikluki, money-ngi taakut whangkuta nayughikani nengiitestaqaa.
Money-ngi nengiitaqaput nayughikani.
Llaaghanwhaa nughaam tuqullgha kayaalnguq, wetku umegneghughneghani upenghami esla naafneghminigu ghhuusqughaqelghii, gghuugaqelghiit nughwaghhaat ilangani.
Aamta ilangani aghsaan tuqullgha ayuqaquq.
Taawa esla naafluni aliighyuwhaallghani pinemta, kii, tuqwaaghtaqumaaqelghii.
Enkaangam iflangigalkefut, nughaghhaatlu tamaakut ighninghhaghhaat akikegkayugukangi chief herder-em.
Tamaakut tuqukat nayughikani tawani legan akingitut, avangitut pilaghaqegkeput saghnaaqegkeput, aviisaghqaayalghiit qayughllak.
Taanangulghii uksumii, uksaaghmi whaten kumlaluni aniguvzeghaghyaghluni, eslallugughlluni puqlaghqwaaluni aqlaghaghpaggneghmini saamnanga legan sikuneghminigu neghvigiitaqelghii.
Qayugtughyaghngaaghmeng, estuwiinneghmeggni tuqukayuguut, estuteng naangtaqegkangit.
Enkaangam kiyang naayghami kiyaghhnaqneghtuqat, naayghat avangilnguut itagnalghiit, enraq ungagapagiitkayugulghiit.
Ungagaq tamaana uksumi neqekegkanga quyngim.
Ungagaq enraq tamaana liisaqefut, Laavlaaghmiit liitestekaat ungagam piitellgha.
Tallimannguq ayumiqullghet, quyngim neghenghinneghminigu, nagukayuguuq.
Ungagat tamaakut tallima ayumiqulleq atughluku wetku neghyaghqaaghsimaaqelghiit.
Piilluteng sukangitepigsimalghiit.
Upenghami itagnalghii alngunak piinghaq maana quyngim neghegkayugukanga.
Laavlaaghmiit tagiuwhaaqaaftut quyngiq maliglluku.
Pinaayankut, Sipelankut, Qalunkungulghiit sivuliit, quyngiq qaaksuwhaaghaqngan qula.
Aghtuqaayagenkut quyngighqwaaghet, Petgenghhaankut kinkut sivukluteng.
Enkaangam ayumiqungani alla qaakutkat quyngimeng.
Enkaangam taakut taaqut, Sipelankungughtut taakut, elngaatall quunpeng Sipela, Pinaaya, Petgenghhaq (paninang kiyaghsalghii).
Petgenghhaq entaqun umiilkesaqangat tamaani, Meghyuunkut anengaat.
Laavlaaghet taakut entaqun maalghugumayaghtuk, wallu qafsinguyaghtat.
Apeghtughiyuwhaaqat.
Quyngim yukumtaaghi entaqun uuvganeng.
Qamiynginnguq qayaaftut, uuggun qamuutalget, uuvghigallaataghtut.
Qayastun tawaten ayuqeftut qamiyngit.
Amenam entaqun nuyaaghiiteghllanghata atughaqegkangit.
Aamta nuyaaghluteng naafqesaghqaqiit, qapratughllagtut.
Quyngimun Apeghtughilleq 
Apeghtughnaqsuwhaalghiini, naten uyatutkaaghluki, sangwaa five-to-six feet uyatutkiita petugaqaput.
Taakut enlegkutat qamughaghtaghyaghqaaluki, qamughllagyaghqaagpenaki, aaghhaghtameng piyaghqaaluki, aqnighhnayukata, iisqaghaghhnayukata.
Quunpeng nalughqutaghllagaqu tuguyuwhaanemteki.
Qapragllagaqut, sighunghit kepughluki holda-lighluki petugaqegkeput.
Unaami wetku pinemteki aghuliighumaaqelghiit.
Unaamingani enraq qaghlaaqaput.
Qaghlungit piyuwhaanemteki, enraq tanemlleqa qaghluyuwhaaneghmeggni efleghyugem iwernga mulupagigatut.
Liisaqeput tuguyuwhaanemteki tawaten apeghtughnaqnemteki qaghlumiita lliighaput.
Qaghluughumiita, qaghlungit petugteghwaaghluki tawavek, saagtengit qughwaghnayukata.
Saagtengit naten tagkaaqut, teghigluget tagtalkelluki.
Tapghaghhaghmeng uygaaqaput.
Teghigluget peghlluki whaten iqetutkiita sangwaa three inches, peghlluki tawaten saagtekaqaput.
Qaghlut piniipigtut tamaakut teghigluget, amiirii, melqwi qaaynganilluki.
Unangi melqiitaqelghiit, uuknangi agtugham qaghlukusiighteghllagem.
Peghqigsanemki, whangaqun kiyang pingayuneng qavaghtaqanka, apeghtughnaqnemki.
Amenam pinqegtat wallu akuuraghaqsingi.
Emta ilangita ilulluget, sughugaghllaaget quunpeng.
Anusigaagaqut, uka legan sughugikayuguut, enkaam qamiyeteng napaghaghtaqegkangit uka taginghata.
Uyiighet tagtalkelluki tawaten saagtekaqaput.
Enkaam qamiyeput uka taginghata saningiinneghata uughqaghtaqluta.
Taawa ukanlluki quunpeng sayughqaaqaput qiifnaqutkaqaput, qiivyagutaqut ukavek aghenqigneghmun.
Qiifnaqnemteki angyallighquumiita qamiyeput taakwavek, elngaatall taawa qiivaqelghiit.
Pangalgughaqut, pangalgughaqut, pangalgughnaninghataa amukestaghaqaput.
Whaa qiivaatatughlluteng lliinghata, aghuliightaqluki.
Qenwat tenmaawisnemteki taawa uyatutalangistun lliighaqaput.
Saagtengan tagtalngi, tenpeyaghqaagpenaki sangwaa six-feet entaqun five-feet tawaten uyatutkalighaqaput.
Aghuliighaghtekata, tenpekumteki, ighungi ayemnnaaqeput.
Kiyang pingayu whanga qavaghlluki peghqightaataqaqanka, pingayu qavaq.
Tawatetkaagut pingayuneng qavaghlluki peghqighaqut peghqigsaqanka.
Akuuraghaataqaqanka ilullugilnguutlu.
Inglusighaqaput tenmaawinghata, enkaam maghyaghqughtengughtaqut.
Tamaakut aamta follow-meng atiqaput, taakwegkestaghhiinaq, elngaatall follow-t tamaakut usiighaqaput.
Ellnginaghmeng igleghsaghqaanghitut, quyngilegtisighqaanghitut ellnginaghmeng.
Uziveketaaghllawaaqut igleghtegpenateng naqam petugluteng taslughanqegtut, follow-meng atighluki ayuqaput.
Enkaangam qamiyemteggun petugluki usiluki whaa igleghutkaqaput, whaa usighllagluteng, naqamllu itagnaghaqelghiit.
Tawaten igleghusiqnemteki, followmeng atunemta yuguyaghngaata, aqumluteng maligutaqelghiit, taawanginaq ellnginaghmeng igleghsaghqaanghitut pegngaghmeng, uziveketaaghyaghqat igleghtegpenateng.
Sangameng tawatetaqat inglusiimangilnguut.
Enkaam inglutelget pinightut quunpeng.
Emta tawatellaataghpetut qikmistun, sukallelwaaqluteng.
Sukalnguut sukaghllaguut.
Whaten igleghunnemta, pangalegtinnaqnemta aga sukalngughmeng quyngilgunemta aga unitqaghtaqaput ilaput.
Aqfayngwaakegtat tamaakuut, aqfayngwaaneghmeggni whaa pangalget ilangi.
Pangalegtinaqutnginaq aga, ilangani pangalegtitkayugulghiikut qayughllak.
Uyaatiqaq taana kiyang tuququqaaguq iisqaghaghtestaqluki.
Naten piiqaki apeghtughineghmini.
Entaqun nuqneqaneghminiki aghvequtestaqegkangi.
Iisqaghaghhneghmeggni sivugsaghqaananighaqut.
Naasqut ukut iisqateng aqnighhneghmegteki, sivugsaghqaananighaqut, enkaangam tuqutaqaput.
Emta tawaten ayuqlaataghtut, ilangita apeghtuqiit ilullugllaget sughugaghyuneghtuqat.
Whanga amenam apeghtuqanka ilulliqepagpenateng, llangaqa pinqegteghraastaghhiinaat.
Emta piiqlaataghiit tamaakut ilulluget, umyugiit natesimaaqelghiit, suugllukaniimaaqelghiit.
Tawatetaqllaataghpetut.
Manigughluteng quyngit atughqaagut, sasnaqefqaameng.
Sughugaghyuneghtuqas taawa anusigaagaqut, legan iiwen mekelghiighet qamiymeggneng aafsigatut.
Sughugllanghisteng legan qamiyeteng napaghaghtaqiit, qayugmignaqneghtuqat qayughllak.
Kii, taawa nulakaayaghtuq, 10,000-ngukaaguq kingulighpigaq corral-ekaq.
Nalikek Ifkallghenkuk, Nuuqitaankut chief herder-ngulukek.
Nulapagllakaaguq.
Enkaangam tawani uksumi elngaatall, upenghaghyagu piyalghiikut, kii uughqani samani naayghaghhaat uvitangitni.
Yaywaalingiighhaaniiqegkangat saamna iwhanim aygughhaanilnguq, Suvinaghraaggaat, Ayvigteghem kelutanganilnguut.
Nayghannaq, Suvinaghraaggaat, naayghaghhaq taana.
Uvitangani tawani kii, ungleghumaghllaak, tuqukalghuteghllak.
Legan ungleghumanqusiin tawaten paneghaatkaq.
Enkaangam qiighqaq maana tawaten uglaghqakalghiimun quyngimun atughqaanghituq, mekestaaghhaaguq.
Uksuum neqanga piyaqnapiglleghhii.
Qaltemeng, aqsaqughmigitgun piyaqeput, uyghagem qaltenganeng, neqngunghilnguut amenam.
Uyghagem qaltenganeng aqsaqughhmikelghiit, seghleghulghiit neqngunghilnguut.
Quyngim Atuqellgha 
Imegyuutem Apellgha 
Quyngit qamaglluteng neghegkayuguut.
Sugupagi ayakaghaqluki, sigutangi, sighunghan melqwi, itegii ayakaghaqluki neghughaqiit.
Aqsaqghwi piwhaniyukaghpenaki ukifkaghyukaghpenaki.
Taakut qaaynganilnguut aqsaqum taakut tunut pugughyinguftut.
Iikngwaaghluki aqsaqut, wetku iikluki tesqamkut imii ilakelliluki, aqsaqumelluki tawani quwiisighluteng neghegkayuguftut.
Aqsaqum natangani alamket, ughvughwaaghluki neghegkayuget, vegllugsugnit tamaakut, aqsaqutlu ughvughwaaghluki neghegkayuget.
Kevighqii taakut naanlenguut, ilungan tunaaneng imighluki kevingllaqayuwiit.
Ilungan tunaaneng uulsimiita imiqayuget.
Qellungi tamaakut ama uulsimiita, tunughtuqat.
Whangkuta neghigataput iiskagillu, tengugillu.
Ilangita neghaqiit.
Qilegyighllagi taakut, qilungi uzimun pikayuget, ikughwaaghluki qanlagighwaaghluki tunughllaget angqaperutun tawaten.
Amalleqa qamaglluku yugusiinilnguq taana neghegkayuguuq.
Amii uksaanghagu melqughtughneghata allighaghqaaghtaqut.
Upenghami melqughlluugteghllagaqii makuggneghmeggni.
Amiirii ugmelengestaghhaat melqeghqelengestaaghhaat asiighqaaluki saghnakaqegkangit.
Taakwani nani July-mi aatkaghqaaghtaquq.
Katamngwaaq melqughtulangi lliighaqut pinighllaget aangelghiinguyaghngaaghmeng, legan melqeghqelliighaghaqegkangi.
Ighnisti April-mi piinlighaqut kiyang, yuginaghmeng.
Kipullegtistekulluteng one week-ekaghtaan.
Ivgamelluta nutaan maana quyngiq atghaghluni ellmineng tamaani ighniightughaquq uvikaghamnnillu.
Taklaghlluta esghapagaqaput tawaten esghapakamtestun legan, nughaat kineghnaqutnginaq aga igleghtaqut.
Umegneghuluku tiintaluteng nayughiiqut.
Tiintaluteng ighnistimi tawaten.
Uglaghllagyalghii quyngiq.
PINGAYAA 
Sivunemta Nangaghneghi 
Iikutat 
Mekeneghsim Apellgha 
Esgha taakut iikutat tesakmaken.
Qunaghhaq mekelghiipiguluku iikutaamakat.
Qafsiniitangani qavam unugmi tawani, ii, ayngeliteghllagmun kaatusimakangi, efluulluki elngaatall maaqeghllak.
Siivanlleghita pimakangit (entaqun liisimakegkanga).
Seghleghhalek navek lliighutaqinkut, Nunaagagnun akliitaqenghitinkuut.
Sangami ayngeliteghllak uukna allgeghta. Nunaagak neghighhaaneng nangllegtaghniiqagket.
Nunaagagnekun whaa entaqun efluutiinkut.
 
Tawaten agghinguulluteng ataasiighlluteng (uusqapiglleghhii amenqun vuusleghllawaaqelghii).
Ayngeliteghllagek.
Efluutngalleghllagmun amiisineghmeggni aanngallghwaaqelghiik.
Ayngelitnguniiqiit, tuvam whaten maaqellghem efluuteghllagem taklaghrukgighllagluteng naqam vuusleghi uusqaghllaget.
Nunaagagni taakwani vuusleghllawaaqelghii.
Entamiqun ataasiighpaglluteng ataasiq ayagumakangat.
Uuglluni piyalghiimi, pimakangi, Kii, sangughllagek tespika mamlegutuk. 
Siivanlleghita pimakangi, Seghleghhalek entaqun taawa Nunaagak! Neghighhaaneng nangllegtaghniiqagket. 
Tawaten uyiighateng, entaqun esgha uyiighaleperewaaghet, uyiighani saaglluku tawaten uyiighakun taaggun mayughtuutut.
Kingulighpigaghnguq iiwen nuyilghutekestaghaqaa sayugaghtaat.
Piyaqmegteggu mughaayaghllaak, qivallugllak, mughaayaghllak.
Naqam tespika enlega aliilnguq.
Siivanlleghita pimakangi, Seghleghhalek taawa aghuliillghanun uugtukut. Nunaagak neghighhaaneng nanglegtaghniiqagket.
Aghuliillghanun kaatukut.
Whaken igleghhnaanghitukut, tazingavek aglaghluta Nunaagagnun qavangsinaqukut elngaatall egtugyugpenaamta. (Aatkaqegtepiglleghhiit entaqun neghighluku.) 
Unaami wetku aghtekan minglenganun taglaghllequkut. 
Taawa aghhneghsiimakangat.
Llaaghanam aghsaqminigu, Nunaagak.
Taawa minglenganun pagavek, qivallugllaak, tuumllugllak, elngaatall igleghtekat.
Aghneq naten lliighumaan entaqun tapghaghhaghqun taakwagun qutengumalghiit.
Siivanlleghita apaasimakangit ukatmun.
Kukulegmun uwavek kaannaqesqii.
Iiwennguq mamlegtaqaa Kukulegmun kaatquutut, Kukulegnguq paaghqiinneghhaqaniimalghii tamaani.
Nenglunga kiyaghullghii salin.
Siivanlleghita pimakangi, Elngaatall teghhumasaqumeng naghughesnaghtesnayanghitiisi, maani qavaghnaqukut.
Taawanginaq nenglungitnun iteghpenasi. 
 
Tamaani ighulumeng ivaghiluteng mangteghasqwaangllaghtut.
Legan nanevgam apeghtughii, Kinkunun taakunun navghaghyaghaqlusii legan unguvapiglleghhiistun pitek.
Kinkut navghaghvikaqluki sameng tanpeghmeng ighulumeng tamaaken. 
Llaaghanwha legan tawaten navghaghaqluteng.
Taawa azigutaq taaqluku qavaghtut.
Naagunguq saqraggaq llaaghanwha, wetkunguq unaami aghtaghaghnaqelleghmi, qaganguq aghqiikw, qiillaghqu.
Nanevgam piiqegkangi, Seghleghhalek upughatiisi.
Apeghiiqufsi navghaghhasi tamaakut yugitnun veghuqughnakesi.
Maaken igleghllequkut. 
Apeghiighluteng igleghnaqngameng whaten tuumllugllagmi imani, whaten uyguuquulluteng igleghsimangilnguut.
Sakighmenguq kangighaanun pikavek taglaqaagut.
Entaqunnguq alingyuwaaghutngukaalghiit qamaglluteng.
Tawaten taagken taglaqaagut sakighmeng, pikavek kangighaanun Kukulgem.
Kangighaanenguq wetku ukavek igiighyameng naallghutut.
Qunaghhaq una Atallugenkut atangat, Qerngughtekaam ugwiksaqanga, Atallugenkuk, Waallankut atangak, Qunaghhaq taana.
Enkaangamnguq nangyaghtaghqwaaghllakaq, anusimightem mekelghiipiguluni, iikutaamakaq.
Tawaten ungipaqaqaat.
Ilangi Iikutat 
Taakut ilangi ungipamsugem nunanightut, puygukanighluki iwernga ungipamsuknaqanka.
Uksaaghhaanenguq iikutkat, sikuk maalkiinaghyayek.
Napazigenkut, Mesuurunkut, Qetiinankut, kinkut, iikutkat.
Uksughtekat iitek Bering Sea-mi esgha.
Uksughsimalghiit navek taakwavek.
Tawatenniiqsaghiinnguq taakwagungiighhaghnguq ivgaanneghminiki kiyang uteghniigatut.
Sivuqami iikunneghtuqat.
Naqamallanguq awavaqun ivgaanneghminiki entaqun maaqneghemnguq aygumun ukavek ivgaataqegkangi.
Aamta taakwagungiighhaghnguq pineghminiki entaqun ikevreghaam aghviitmeng piiqegkangi.
Tawatetkannguq uksughtekat.
Ellmaaraggneghaninguq maaqneghem sukatepiglluki ayguutaqsaqangi.
Naayghaghhaq sukalluni aliighaqsalghii, imanguq aywaaghhneghani iivaghaqelghii.
Taawanguq aghneghtuumaan qiighqaq maana ilakepagningiitaat.
Ayvikaatnginaghhaghnguq taana talughhneghlliqsaghtuq.
Taawanguq tagtalmi aviighutuq temngi meraaghinaghllagmun lliightut.
Sikuvagllagennguq nekaaghtiit, tawaten entaqun nalighneghi nengllaghluki.
Ellmaaraggneghaninguq tuvaataqegkangi.
Mughutaqelghiinnguq tamaani.
Piyuwhaaghhiinaghmunnguq taana sakniqutkesaghaat meq, meghilnguut.
Ayveghaghluteng wallu maklaglluteng, qilunganeng entaqun ighneghllungllaghluteng, aatkameng kiighakun whaten qenleghwaaghluteng pimalghiit.
Anigumeng, peghqinepigumaat esgha taagnaput, esghaghhu anigumeng imighluki yugusimegteggun mengllaghyagutut.
Yugusim maatneghan ughugtaqegkangi.
Taawa meq akluknanighaat.
Taananguq estamaat mulugpenani aviighutuq.
Aghipam saam entaqun enraqlu kanaghluni, asigni uniighyayek iilqayugluni tuqusimalghii.
Taakut pingayut uksughtekat tawani.
Mesuurunkut, Napazinkut, Qetiinankut.
Qetiinaqrugnguq taana atuqayugumaa.
Taana Napazinaq alignalghii, ilagaqayuk.
Tughneghaannguq meghem uusqallghanun pingigasimalghiit, meghmi kiyaghsigasimalghiit.
Tughneghiighutngwaaqaagut meghllagmun lliighyameng.
Alalakanginaghhiinaaghtekaagunnguq.
Alalakanguftughnguq tughneghii mesungesaget.
Taakunginaghaaghsimalghiit meghem pingi.
Tawatennguq esla naafluni milegtaaghunnaqneghmeggni ellmeggneng ilutughsaataqluteng iknaqsuugutaqluteng kiyaghtekat.
Milegtaaghunnaqneghmeggni taana pingayughtek piiqegkangak, Qetiina! Seghleghhalek, seghletun kiyaghhnaqlaataghtukut, averngulta. Atughpagtestaqegkangak pingayughtek taana.
Ii, nemetalghiistun llaaghanwha qesugniqaqelghiit avarasimaghmeng ellmeggneng.
Llaaghanwha milegtaalleghqaghteng overcome-aaqegkangat.
Taaqneghmeggni taana pingayaat enraq ilagaghaqelghii.
Taawanguq mesungesaginaghhaat taakut tughneghii tagiiqelghiit.
Aamta ilanga tughneghaan iivghigasimaat entaqun, aviighuquutkat.
Uksughllak aviitkat, uksaaghhaaneng ima, sikuk maalkiinallghegkeneng.
Entaqun May-mi ima wetku nani Kamsaatkam nalighneghakun qutengegkat.
Tawaten aapghiit.
Akluknanighaannguq meq.
Anigulluglluni lliighyalghiimi taakut nayiita akeleghraagha meghaangluni, tamaaken meqegkat.
Esghaghhuqun repall ughugyan, taakut nayuteng uyiighaghmeggneng asighsimakangit entaqun uglafnayukaki.
Tuvaghnaniqangi taakunginaghhaaghtut, aqlaghangiiskanga.
Tawaten kiyaghteghngaaghmeng quta aliighumakangat.
Quutmun paga tughaaghtut.
Tawaten kiyaghteghngaaghmeng kii, tekeghaghllak ika.
Tawavek tekeghaghllagmun itghutkanighii ukum tungangakun.
Tekeghaghllak taana tughwaaghyaqmegteggu kii, sugenrighllagluni.
Haak! seghleghhalek tawavek kaatuskumegteki whaa seghleghunaqut.
Iitek whaten akliitkanighluteng, qutem ketfaggaakun taakwavek aanuughutkaniqangi.
Taana pingayughtek pilaataamakangak, alignalleghtaghtek, Seghleghhalek seghleghunaqukut, ingavek atneghaanun lliiqumta sugenreghmun, ukut nayumta unilleqiinkut.
Alignaghniiqluten naten pinaqi. 
Amsanaghllugllak.
Tawaten ilagaghluni Alalakani taakut aleghquqii naten kayutengllaqaq.
Qateghllugllagminguq imani sikuvagllaget kelutmun qukfighunnaaghtat elngaatall, tawavek kangighaanun.
Quutmeng awavaqaanlluteng teghhakun tuutkat, aghqitaghitkat, nalugutkaneng awavaqaanlluteng.
Iwernga ifqallaghngaaghmeng uuglleghaatkat.
Tanemlleqa iiwennguq ghhataghtekestaghaqii quutmun taakwavek uugtekat.
Piyaqmegteggu tapghaghllaak sangilnguq avangilnguq, enkaam naantuleyeng nallukegkangat.
Tawatennguq tungtutgun (big dipper) aygughtut.
Aghhneghani siqinghem tunganganun igleghtaqluteng.
Tapghaghllaguftughnguq aygumun esna tawaten.
Elngaatall sangwaa tumesugningiighhaq avangituq.
Temngiqun aatakqun igleghtut.
Qafsina qavaq atuumaan, wallunguq tanqiq.
Hiik, iimqaghtalleghsugningiighhaat tapgham qaayngani esghaghiit.
Tuumngulleghqii nalluneqnaghluteng temngi iimqaghlluteng.
Tawaten tagtalmi igleghteghngaaghmeng iimqaghtavleghaq tamaana nulakestaamalghii.
Tawaten seghleghhalek neqangiinnaqut quutmun lliighyalghiimeng.
Tawaten igleghtelleghmi nalluniighutut tumesugninguluteng.
Tawaten igleghtelleghmi tapgham qaayngani kii, peghwaaghllaget kaasaqmegteki iqalluwaghllak peghwaaghllak.
Neghtut elngaatall.
Neghluteng, angyaataghluteng taawa igleghtut.
Aygulqinaghluteng peghwaaghet kaanneghmegteki taawa iqaluwaawaqelghiit.
Tawaten igleghteghngaaghmeng tekeghaq qemighyuk inga aliighaat, iiwen qemighyugmeng taagken mayughaqut, amaken yugemllu atunem.
Atunem aliighutut.
Kii, piyaqmegteggu yuuk tusaqepagningitaat, ulu alla.
Seghleghhalek tusaqunneghitem enraq seghleghunaqut, liigikunneghitem.
Qetiina taana, esgha sangwaa kiyaghtaalleghllagem apeghiighwaaghluku ayuqneghminigu, mekelghiighuluni nukalpigapiguluni kidnap-ekaamalghii.
Tespamna quteghllak neghighhaaneng yuwa amyuqetaghniiqaat.
Kidnap-eghikayuguniiqaat qiighqam matum anglinghhaaneng, aghnaghaaneng, nukalpigaaneng metngeghutikayuk.
Taana Qetiina metngeghutkaamayalghii.
Tawaten enraqlu esgha tuunaqluki, tuunaqluki tawaten pimaaqiit.
Asaaggaankut maakut ungipaqagegkangit tawaten pikaaniluki.
Taana Qetiinaqruk tawaten pikaamalghii.
Quyillegnun akikegkaamayalghii.
Quyillegni qepghaghluni, qepghaghluni aghyuqsami metngeqaqruguftuq.
Uteghniqaamalghii naqam.
Nukalpigak maalghugulutek yugem qepghaghtekegkakek Quyillgem.
Qitefkayuugteqrugumaa esghaghhu.
Seghleghhalek aallghegkenka pilaataghaak, Seghleghunaqukut, yulgutmun kaatngwaaghluta tusaqunneghitem seghletun pinaqukut, aatak qitevunnaqigu! 
Qetiinaqrugem qitevusaqminigu, ii iingken akisaqminigu nutem nagatellghistun tawatengwaaq akuzillgha ayuqluni.
Ii, napaghpagtaallutek aga paayghutuk.
Ii, kaatullutek qetleghutugnguq, elngaatall.
Piyaqminigu taana qepghalgutni neghighluku mekelghiiq whaa nallaatutaqeftuk.
Tawaten aleghquullutek pimakangi, ama neghllak taamanniluku, Kelkaghusaghtughnaqamsi.
Taamum nem upughatillgha tawatetuq, yugem kaallghiim uum panateng uutqighlluki elpesinun nengugutaataghlleqiit.
Tugumanginaghnakesi, tugumanginaghnakesi.
Tuqunnaanghitiisi, upughatillghit tawatetut. 
Taawa aga aglaghtuq llaaghanwha.
Maateqwaaqunnguq llaaghanam kii, yuuk inwanguq palaghhaq kaatquutuq.
Llaaghanamnguq kaallghiim uum panateng uutqighlluki, taawa tugumanginaqiit.
Taakuk Napazugenkuk Mesuurunkuk nem tamaatum umiilgan aqelqaqumakek.
Taana Qetiinaqruk taam aqelqaqumakanga qepghalgutkegkaan.
Taawa taakuk uluklukek, Qetiinankuk taanallu.
Paninanguq nem tamaatum ulunga allanguftuq.
Taawa taakuk uluklukek kiyaghtut.
Taam Napazugem, nuyekliqumaatgu ungipaatesqumakanga Qetiinamun, Ikiifsinnguq nemnni samani Sivuqaghhaghmi tawaten uniiliqeghllagluta qutengeqaghhnemta taghyiighaqsaghtukut! 
Atuq sangwaa pinighyuuk atuqaqsaghaghput. 
Ii, umiilgem piyaqminiki, umiilgan nunam taam, Seghleghhalek legan piiqelleghpesistun pitek. Taawa taana Qetiinaqruk atughteklaataamakangat.
Elngaatalnguq qesugniqestekaqaa neghllak taana ellnginaghaghmi.
Taana entaqun Napazinaq ilagaghluni, qaywalleqanguq tughneghaghtupigsimaa quutmun uugsalghiimi.
Taakunnguq Alalakangi aghsaghpaagtekaagut.
Ghhuutngitgun, melghutiitgun puugpaghqum yuuk qimaaglluku.
Tawatetkaaftut.
Maalghugegneng tawani ayumiqullghek kiyaghsimalghiit.
Ataasiinaayaghqaayalghiinguq naliit, wallu Qetiina nelliqluni saluni taagken anaggulluni taakughtaghaqaat.
Iikutelleghmeggneng estamiitkun wetku, estamaani ayumiqullghem Ungazimun kaateqaghsimalghiit.
Estamaaninguq ayumiqullghem wetku Sivuqamun uteghniqaaftut taakut.
Taawa igleghsimaftut.
Tawaten ungipaqaqiit.
Taawa kenlepghillaataghtuq.
Aghnaghaallemneng Neqamikelqa 
Nuughnaam Apellgha 
Sivukeghpigaghlunga liisalghiinga Anasugenkut pamani guygungita kelukaghiitni mangteghapigmi, tawani liitunga.
Enkaangam entaqun nuugtukut tespagavek, sameng nuuggutfut apallaa nallukaqa.
Nekevun, whanga, Aqumigalnguq, Miklaghhaq.
Enkaam Paazagem anglegutangi taakut Iqmaluwa, Tupaanga, Aqaa, Ageza.
Whanga aatqa Agezanguniiqaat, uyuqlighpigaq.
Iqmaluwam taam Mikaghaq nulighqaa.
Taana Aghnaghaghpak ugwingiisan, entaqun Qilleghquutem atangan nulighqesaqanga Kinguwaaghhaam.
Peleghqesata enkaam tugutesqughluki tawavek lliiqaq.
Taakut ama atalgutkullghiit Angqatenganwatenkut, Qaalunkut.
Taakut Pelaasinkutlu, Uwetelenkut ilakutut.
Ilakulluta whangkuta ayuqukut.
Taakut qayuutam ilakii.
Taana naqam enraq Pelaasi apakaghput imani aatgha.
Enkaam nevngam entaqun atiiqutaqluteng.
Saama entaqun ilaliighutaqelghiit tawaten neghelgutkulluteng lliineghmeggni.
Tawatenqun liitellemni nagataqanka.
Naangat taana Atekanguuq, Tangatunkut taakut entaqun anglegutkullghiit Uwetelenkut.
Uwetelem nulighha Wamiiyaq.
Taana Wiya, Aymaramket aghnaat.
Enkaangam taana ugwighpigani tuquyan taagken Iyengqighmeng ugwiiqaq.
Enkaangam taakut Paangankuk Uzivankuk, aghnatqun ataasit anglegutkutepestaaghet, tuma ataasiq, aanvik ataasiq, allameng atakaqsaghngaaghngaata.
Paangghet 
Whangkutaqun pamanlliimta, asagllamta taam, Naghuqanguftuq taana pamanlliimta kingunghat, elngaatall sungaghmeng atghaataqegkanginkut tangyeghutmeng, qupagmeng.
Elngaatalnguq tamaana pitkepigtaat megnunalghii.
Entaqun sivuneput tespamken pinguut.
Esghaqunllu ukut Walangankut, ilaput whangkuta.
Nallukngwaaghyalghiikut whangkuta, ellngan Uuketam ungipamsugutkaqiinkut.
Liisalghiinga upenghaatanga tamaghhaan quunpeng pangeghta.
Tagitugmi qevuulluteng tawaten amsanaghllugllagmi suqsut uka aliighaqelghiit.
Sakmani naghaaneghtuqakut Aatneghmi.
Taagken emta tawaten tagituglluk, Iqmaluwankuk, Ayakinkuk, Aatneghqun iggasighllutek esghapagaqegkanginkut, naghaaghutaqelghiikut Aatneghem asingani taakwani.
Sangamta tawaten pilleghput nallukegkegka.
Qaasqami ama pinemta Aghillugem esghapagaqegkanginkut.
Uuk Masaayungiighhaq ama taana quunpeng qaasqamenneghtuqaq.
Liitngwaaghluta piyalghiikut esghapaluugusiq taghnughhaghnun, nanuut naken ikegkenllu, kiiwhkenllu piyaghqat.
Tawaten emta upenghami kii uka suqsughaliighllak, nutem piinkut, Tagilaghaatek. Tawatelnguut araqruwaqelghiit kaasaghtuneghmeggni.
Aa, milughmigtekuut, taghneghiightekuut. Piqruwaqelghiit Ungazighmiit.
Upenghaatanga tamaghhaan kaatkayuguut akilpegaghniighllaget.
Entaqun aghsaan ayuqsalghii tespamani aklungilleghtughngaaghmeng.
Ilangiqun wenii saaputiitaqut talwa qallevakiinaghluteng, aghnam ilangi qalipaaggaghmeng.
Yuget tamaakut saatghwaaqiinaghluteng akilpegaghniighet.
Qevuulluteng akikegteghllaget.
Qallukaat sanaghtengngwaaqat kavightengngwaaghluteng.
Sungaq, ugtinghaq, qikmiiraaq kavightengngwaaqaq, sangwaa legan pinighsapiglluku akikaghqaq.
Qayulegnun, sameng maaken estuwaam pinganun akingit.
Qiipaghaput maakut whatelnguut Ugpeqameng atighluki aghniita.
Ugpeqaghhalegnunllu akingit tawaten.
Quunpeng liisalghiinga upenghaatanga tamaghhaan akequsalegni taghnughhaghni, puughtaqegkanginkut entaqun.
Nalleqliqniiqelghiit, entaqun taagani ilateng.
Sivuliighamta ilakullghiit nalleqliilghiit ellngitni.
Nalleqlimtanguq piiqegkanginkunnguq tamaakut, Taghnughhasi kelengaklukii kalngagmiglleqaput. Puughlluta entaqun.
Kalngagmignayukanginkut whangkuta iteghaataqelghiikut.
Urang akikegtepigtut.
Liitellemni taakuk Uughqaghtaankuk kinkuk aklunginniiqagket tespamani.
Uughqaghtaqun taana kaanneghmini nulighha qiipaghaghllak quunpeng.
Enraq entaqun tawatenqun ilangi nakminghhiinaqayuget.
Iwernga Sivuqameng sangwaa allgeghqughluku taglaghaqelghiit tespamavek.
Taakuklu Qaallnaankuk pamapikayuguyaghtuk Aghyagaankuk, arekull tespamanteftut taakut Amagunkut.
Qaallnaq Amagum nulighqaa, Aghyagaq panikaa.
Enkaangam Pinaayam whaten apeghsugnitkii, Amagu taana ellngan atghaghtestekaqeftaa amyuqnaqngagu taana nayani.
Yukeghqengngakaniq taana Amagu entaqun.
Aqelqaghniiq, Upughatilleq 
Aqelqaghniightalek tamaani.
Liisalghiikut Qellineq esgha teskana igaghvigllagem natum neliitkaa.
Uyghagrugllaget taawa angqaperukegtalget pingayut, mekestaaghhaq ataasiq, amalleqa taana aqelqaghniighusiit.
Aqfaqughvilegllaguyaghpetuq taawa.
Taana Qellinghuftuq aatgha, qerngughvik.
Aqfaquuteghllaget.
Iwernga whanga iitek liitaqa, esghapakaqanka legan aatghaqluteng aga.
Pekalghii entaqun una aqumumaghmi, ilanga aatghaqluni.
Enkaam entaqun pekiigalnguut yugiqengniiqiit naqam.
Enkaam taangani Qellinghem qukaani tughumghateghllagaqut.
Esghapagnapigtuq, iinghusalek emta.
Esghapalqinaghnaqnemta tunuvaghtuutesqaqegkanginkut.
Naghaaqestaghtek ulapnaanghitusi aghnaghaghni. Naqam mekelghiighet esghapagaqut.
Imawha wiin esghapagyughngaamta tunuvaghaqukut, iwernga esghapagaqukut.
Liisalghiingaqun whanga, yuget taakut kinkut entaqun aagken naken kilgaaqwaaqaat samawun naaygham minglengakun kaspuglluku.
Entaqun tawatetaqsaghtut.
Aqelqaghniighet apeghiineghmeggni enraq kalleghteghllaneghmeggni pingayughqelluteng.
Akingan qaasqaani, uwatangan qaasqaani, nem tunutangani.
Seghleghllaguut elngaatall.
Whaa entaqun apeghiineghmeggni aqelqaghniineghmeng tawaten, enraq atughaqelghiit teskanani Sulugenkuni.
Amenqun taakut atughteghllaguniiqsaqangit.
Iitek angukaput.
Miklaghhaam, Sulugenkut nayagat tugukaa, naamta atangan, aatgha Iknaqeneq.
Kii, enraghngam whangkuta asamta taam Singlengam, ighlekumtaaghllaginkut atunun kanavek panrenginaqnemta.
Ellnga qayughllak legrengigatuq.
Naqam taana paniga Pugughileghmiingulghii, asakullghiik atghaghaqelghiik Anasugenkuk.
Kana elngaatall qelpeghqenniiqegkangat saayngat una qelpeghqellukunguq.
Iglagitqun whaantalghiistun ayuqut.
Atughllaget tawaten.
Sasqeqaghtaqlinkut ipa meghtiisqiinkut, kayusiitesquq, taghnughhiqutesquq, legrenayukamta.
Naqam tazingkut yungertaghhaat panigit atghaghtuutkayuget.
Piiqegkanginkut whangkuta Singlengam, Pagaliit atiigatut, aghulangigatut. Whangkuta.
Taagken apeghiinghata tawaten atughllaneghmeng, tumighqaannaqneghmeggni, taglaghtuunnaqneghmeggni, tumighqaannaqniiqut.
Puygiimaghmeng ilangi waamutaqelghiit, entaqun amsanaghhaaluku taglaghtuunnaluteng.
Sumeghtaghaatkennemkun maaten esgha, nevesquuteghllagluta entaqun imaken ima ayuqelghiikut whaa.
Taagken enraq tumighqaanneghata pellaghnani ama.
Tawaten kingungitneng atughllakaghyaghngaaghmeng, eslallu naafneghani.
Teskananillu tawaten aneghtaghtaqut ilangani.
Uzivleghulluteng apeghiineghmeggni tughumghataqluteng, temngi aqelqiiteghngaaghmeng.
Awiim ulapusiqegkangit.
Taanallu Sivuqaq kaspugaghtaqluku kilgaaqumeng.
Nallukaqa whanga apeghluku piiqaat.
Whanga apeghyugigataqa sanayukangatnga.
Apavutlu taana kilgaaqukayuggaaniiqsaghaat.
Taana angakniiqelghii naten nallukaqa, awiim nevesquutem pilqegkanga.
Angakniiqelghii Sunaaghruk taana ama.
Iknaqelqaqegkanga Sivuqam, iknaqeftuq.
Mekelghiighet enkaam entaqun amalkaqun, amenqun whaa laluramket esgha qimuggnaqaqegkangit.
Teacher-keftaat amalka.
Kilgaaqumun, teskanani aqfaqumun.
Iknaqelqaaniiqaat.
Tamaakut Yaghaankut kilgaaqustenguniiqsaghiit, Aantaghmiimllu atanga Qaalu.
Qepqaghtuusighluteng kilgaaqukayuget tamaakut.
Qepqaghtuutkek taakuk Aqumigalngughmetuk Qaalum.
Qiinghiimangitagka sangutkek.
Saleperewaaq entaqun tamaghhaghmi salleq.
Nanughaghtalget tamaakut iknaqughighllakat.
Nanughaghtaghluteng aatkiit tunuqisighluteng qulligit, temkiit, iknaqelghiit, sukalnguut.
Iirgughllaklu una tunuqitelguluku angukaqa whanga.
Temngi yuuk kiyaghtaaghyaghqaanghisaghpetuq liisalghiinga, nukalpigaq yugughtekaq, nukalpigaq maana anglinghhaq.
Whaa whangkutestun entaqun yugtutkaliqaq sameng ikfiqliighlleghhii aga kayusiimaan ayuqsaghpetaat.
Tawatesaghpetut kayusighighllaguyaghpetut.
Kinkut ukut kevgiitaalghiit aga meghtaghtuutiit.
Whangkutaqun Qipengam quunpeng meghtaghtuutaqiinkut.
Aga kinkut esghaghaqiit, Uu-huuk, qetgeghteki piyaqliightuq. Aga qetgeghluki wayaghluki tugaaqluki.
Esghapaginaghyaghqaanghisaghpetut.
Taawa uplegluki tugumiighit tugaaqluki.
Uksumi whaten umegneghmi kinkut alngunak nengaangiteghngaata anigum pinghaki peketutaqluki.
Nengaangita qepghaatkayugwiit.
Maaten allangughtem talwa kayusighinaniitut.
Aghnaghhaat, aghnalqinaaghtekaghhaat aantit aga legan aghnaghaghnun qetgeghtughluki aantitestaqluki.
Kayusighiperewaaghllaguyaghtut.
Siivanlleghet tamaakut whangkunneng yugpallaghteghllakat siivanlleghunikayuwiit.
Apeghtughamsuk entaqun salleghmeng.
Aghnat tamaakut ama whangkunnun aghnanun ama apeghtughamsuget.
Ellngitnengluqun liilluta whaa whangkuta legan igleghtani.
Qaatkusimaghllaguyalghiit talwa entaqun.
Entaqun ukavaamaghmi aamta lliiqaaguq.
Ilanga aamta tamaana neghighhaaneng seghleluukayuk ama entaqun natelnguq.
Puvalla 
Taakwani whangkunni puvallameng esghaasimangitunga anglingulunga.
Avangitukut sangitukut.
Taawanginaq apaghllagput taana Aghilluk uksaaghunneghatni, isi keviiwaqelghii quyngim keviqaqegkanga isigima.
Liitngwaaghlunga piyalghiinga aghveghwaaqeftuq aghvengllaqaghhaq.
Sangwaa wallu melqighaq enraq liigikellghitaqa.
Inglukutaqelghiikung whangkutung.
Uughqaghmiinkuk Aqumigalnguunkuk, Nekevutenkuk, Tuusaankuk, Agigsugenkuk Qagaqunkuk, inglukutaqluta, whangkutung Aghilluklu.
Inglukneghtaanga whanga.
Peggnemteki aga legan, akuqaghaqegkeput kaanneghata.
Emta natesaghqanun, ellngaqun taana whangkuta apavut, whaa ayumiquluku, sakan uksaaqan iflalleqeftuq, taana legan igleghtaq, qukaghinneghmini sallipgaghtaqluni.
Alingniqeghrukaq nutem.
Awiim ellngita ugpeqeghllagluki ayuqegkangit.
Sameng puvallaraaghmeng esghhaasimangitunga whanga, tamaani liitaqngama whangkunni.
Aghqesaghtutuukut yeqay, Ataayaghhaq aghqesaghtutuuq, taakwavek maaten housing-eliitkaghpesinun.
Taangantuq naayvam esnengani wallu taakut Anangiinkutlu Kegyuuqenkutlu, naantuq taakwani akeleghraaghitni aghqesaghtughvik.
Talwa naaghsameng kumaghtisiqigalnguq yuuk.
Saghnasqaqegkanginkut taglanemta, mangtaggaat upenghaq ima entaqun agaghtekat taakut kelqelluki.
Awalmiggaghmeng saghnaaqitek, piiqiinkut.
Awalmiggaghmeng saghnaaqelghiikut.
Taakwani sangwaat masugkwaaghhaat.
Kaannemta estegmineng nusugluku uyghaggaq qateghrakegtaq, aghneghllak una awalmik peqaghhaat lliluki awalmiggaat taakut.
Qelaneghnaghllak kumaghtinaqa.
Taawa aanghughlluteng taakut kumanghata supughraneghminiki, qenwat kumaghaqut.
Enraghngam yuggaam, whanganginaalaatalghiinga sakayuk uguminaghnaghqegkayuk ilangani.
Aygughiketaghllaguyalghiinga aghnaghaalunga taagani.
Aghyuughaqegkanganga sameng qaallgaghtafqaama nagatngwaaghesqellunga.
Unegkut unguvalghiit eghqwaaneghminiki Pelaasinkut kinkutlu.
Naqamllu sangwaat aviitaqut kenghegnun tawavek.
Piiqegkegka, Pelaasi kana kiyaghtaaqestaghngaaghmi qaanghakun. 
Aa, pinaqlaataghtuq una aghnaghaghruupak! Ataayaghhaq piiq.
Naqam kelgughaqegkanginkut.
Taghnughhaperewaaghni kelgughluta aghqesaghtuutaqiinkut Whangkuta taakut aghqesaghtughvilguukut, naantuq ama taakwani tapegham natangani.
Teghigniqutaqukut.
Aghvengenghata Salqumsilleq 
Whaa upenghanghani tawaten unga aghvengninghatki, naghaaghuteghngaamta elngaatall taglaghtuulluta, uka kaalgunghaata piyutqerragkiighaqukut, mekelghiighhaatlu, aghnaghaatlu.
Whangkuta aghnaghaghni ughvughqulluta taaqluta taqughtengngwaaghluta, samaken nanim asinganeng aallneghmeng qilagaput piluki atghaghtuutaqukut.
Sangamta nallukaqa nangaghneghem almesiqlaataqanga.
Taawa mangtagtuutaqukut tesamani.
Pilaget atalughameng miluvikaqegkanginkut.
Angyalget tamaakut esghapagnalleghpigaat.
Nulighhit pika angyilghani.
Kaankut ugwimeng aquutaq pillghiiniitgun qaltaaghwraggaat, aghulakallghuuneghmeggni esghapagnapigtut.
Nulighhit pika kenilghem nalighneghani, angyalget kana angyami, aghvengelghiit taakut.
Iwerngaqun apeghiighaqiit, qaltaaghwraggaghmeng nulighhit tugumiighluteng.
Katum ugwimeng sallghiinaakun qaltateng aghulataqluki.
Tawatellaatalghiit entaqun.
Taakut ivightengit manughakun aqumuulluteng.
Uka llaaget angaghqughaqegkangit, taakut aghvelget atighaqluki apalluqaqluki ilagaghaqelghiit.
Ilagaatngit nallukanka liisimangitanka, naqam whangallu aqumaqelghiinga.
Ivighuteghllagaqut aghnaperewaaghet, aghniitlu entaqun naken ugwiiqat tagiluteng aghvengelghiinun ugwiteng sateng aghvengenghata.
Taakut Aymaramkepiget, Aymaramkepiguniiqanka yusquutaghhaat taakut.
Wiyaghllawaaqelghii taana, aghnaghaat panigitlu, whangkutallu ilakluta, iglakegteghllak aghnaq ivineghmini.
Maligtevyiiqaghaqaghput iitek, tawaten angyalget atighaqluki.
Ivighteleperewaalget entaqun aghvengneghmeggni.
Iwerngaqun naangellghitnun llaaget angaghqullghit.
Esgha siqlugalguyaghpetukut Apetekinkut kelukaghiitni llaalghutalwaaq.
Llaalghutaq entaqun ilukliiguq, ataasiq amikluku.
Taakwantut whangkuta siqlugaput, taana ama neqelghutaaniiqaa Angqatenganwatem.
Ellngitanguq siqluwaqaghaat taana.
Nuyekliteng entaqun naasquqluki legan piiqelghiit.
Maaten qavngaq piyaqegka Kingungham kelgusaqminigu, enmiss iiggellighllagluni, siqlugaghput taana ughyughllagluni.
Esgha kelutangitnilnguut siqlugat taakwegkut, taakunguut siqlugaput taakwantut.
Kagpamsugllaget, nani tawani tanqimi piiqelghiit.
Paninangqun salin maana, ugwiighumaghma tuyuqaghaqiinkut ukut nayumta Raaquunkut.
Uzivankut salin entaqun angyeghetaq sangwaa atuqnguluku.
Mangtak, qasiqaq sangwaa tuyughaqaat.
Angyeghetat tamaakut sangwaat entaqun neqet angyamun kelqutaaghet, aatghi angyeghetat.
Taakut alla akmagtaghhaat aghinghwaaghuniiqiit.
Sanqutet, aghveghmun pisit, aghinghwaalghutat.
Aghvengnaqelleq piraamsilluku ayuqsaqangat.
Eghqwaaghtuutaqluteng tanqimi nani.
Angyamun pisiq enkaam entaqun yataaghqennaqneghmeggni eghqwaaghtuutaqelghiit.
Kaavam Anglinaqellgha 
Kaavam Apellgha 
Sikneq
Sikneghmi tesamani qafsinaneng akuuraghaqaqa qazigyaq, whaten iiwleng pigpenaan, ayumiqullghet ataasit.
Uwalighneghmeng taawegken Esneghagni.
Nalluqanga, angyengestalgulghiinga.
Ilutmun maaqek uughqaghtat allgeqestat.
Negillghek whaangiighhaaghllutek kenlekek, uksaapagmi whaten, ilutmun tungyuuk maaqeghllagek.
Unakluki upagaghlluki tugunaqinaamaluki, taakwavek maallgaghhneghminiki teghluwaghtaqluki.
Tawatennaaghsinga.
Naqam unangeghllak, qayughllak uyguteghllak.
Uunggun aalghii sanguluku.
Tawatenginaanaqngama, angalqatanka ilemlluki ketqaghllunga, kaalluki tawavengiighhaq angallqatameng, nekregilngunga, angalqataghaghtaqanka.
Legan taakwavek, enraq yakughnaqaniq, kagsaataqegkanganga laaghanun.
Whaangiighhaq negillghem kenlekek.
Aghvinlek tuguqaghtaqa.
Ilanga aga teghluwaghtaqanga, whanikwaaqaa iiwen, siqineq tevighyaghtuq.
Guutngwaaqaagunga iwerngaqun whanikwaa.
Unaami uughqaghtaat kaateghllagumalghiit.
Teskiwani Umeyaalagni, qenu anuqngunani pugleghmeng pilghii amsanaq.
Sangwaa kagpesqwaaq, nallukeghllaghngaamki suflugam qepghallghi, piyukellemtun lliighhnaqaqa.
Kingunga walamnaagataghaghaqa nakeghsaatanga.
Pinighyalghii apeghiiqaq.
Naakghiitesteghllagaqa, ukatghutaghllak.
Teskiwavek (nutaan unangeghraavyiighyagutaqunga) kaasalghiinga taawa, aghneghupaagumaan, uksaaghmi, nuugaqeftuq kiiwhken elngaatall.
Whaangiighhaaghhneghata guunnemki, ukatghuteghllagluki.
Ii guusalghiinga.
Unangegpenanga seghleghhalek ghhuughhaanka siknayagutanka.
Nuugllak unilluku quugmeng qerngughtiyalghiinga, ghhuughmeng siknayagutem.
Teghigluget esgha repall qungeghrugi aliighaqut qenughhaghavleghaghmi maalkam angtalanganeng.
Iwerngaqun, aglanemni legan guutaqunga.
Sangami tawateta. 
Awavaqaaqun nuulghii piisutaghaghluku guusaqegka leganqun.
Tugunaanghilkegka amsanaghqwaakanga.
Entaqun kiiwnanga walamnaapagem ukatghutatughqwaasteghllakaqa.
Taawa mataawikaagunga.
Sivungaq 
Maanallu Sivungaq nuugtuyalghii.
Uksumi tuvaq reghighhneghmini nuulepiguuq, unangnapigsaghtuq, maaten avangiitaa.
Aghsaan nuupagiitaa.
Tawaten malleglutek mengunani kiyaghtuq.
Raaquq taana esavghaturaaghinaq.
Kelengakaqegkefut.
Tuumllugllak, angyalqusighllak.
Ii, inwa walguyaaggaghmun, qikmiillu iknaqelgaqat.
Aa, maghyaghqughaqegkanginkut walguyaagluni.
Puughtilghiit tamaakut angwaaghutmeng anawaaqluki! Amenam legan anawaaqegkeput.
Esnevaghaqukut legan nuugaqut.
Kayagtaqegkanginkut amsakellghinaaneng, nuugtunghani.
Qafsina unakluku, tamaani igleqaqwaaqelghii, llaaghanwha ilangakun maklagtaqelghii qavaghsimeng.
Llaaghanwha legan taakwegkut seggelleghllaget uteghmun itagnaghaqut.
Angyallqusighllak, qikmiillu iknaqelghiit.
Nuugtupigsaghtuq.
Sangami maaten nuupagiitagu.
Leveklugllagem saam teghha sakuslugtughqwaam saam.
Maana Sivungaq natetulanga nallukngwaaqegka.
Sikneghmetaqelghiinga quunpeng unangseghwaaghmun lliighngaan.
Uksughhiinaghmi.
Uksaaghem unangseghwaagha nallukngwaaghaqa.
Qineghpeghwaaghaqelghiinga liigilliighyama.
Naten lliinghani, uksaapakestanghani, ayveq ukavek esghaqaqutughhneghatgu.
Kaana ayveghiigatuq kiwalighneqaniq.
Neghniighvigllak, quunpeng ayvelek, qantaaghantuq kana.
Whaa tagtalmi esghaallaaghnanightunga.
Qantaghantuq, aghuliitaaghllak.
Esghaallaaghnanightunga.
Nallukegkegka natetulanga, maansimangitunga, Sikneghmetkanga.
Pugughileghmeng kenqigllaaghpenanga tesamani tagiinga maavek.
Taawa tagiikut Pugughileghmeng.
Sivulighpigaalutung, (Anaghayaankut quyngighqwaaghet maanlenguut), Waallallu tagitiinkung Imingatem.
Waalla taana Kiyalighaghmiinguyalghii.
Taakwagun, qamiyet malghugneghet, Waalla qamuqluku.
Qikmighhaat pinighwaaghet, naten kenqigllaaghpenanga, entaqun qavaghaqlunga.
Naten tawaten, wallu Kangighmiinun kaatesta.
Anaghayaaq quyngilegti.
Taawa quyngii qateghrakegtaghllak.
Sangwaak qamiyelluugpagek, natetak, aghqestaapiguuk.
Iwhanitwha qamislilqenghitatkek Lapland-eghmiit.
Aa, unuwaa mamlegtaa.
Ii naayghaghrugllak whaa Qigugmi angqaperukegllak.
Whaa tagtalmi liisimakngwaaghpetaqa.
Uugnaqun Naayghaghpawuniiqegkangat.
Taana, tawani ima esghalqa.
Unulqusiq tagiikut, naten uyatutkaa, kenqigllaallghitaqa.
Naakek taakuk qimugsik aviituk.
Mengyaakenghitagput.
Kaalluni legan quyngini pegtaa.
Taawa alla saaghwani quyngilguftuq.
Whaangiighhaq petugluni, mangtegham ingakaghaani, ukum Qemim ukakaghaani.
Taawa Sivungamun lliightuq.
Imegyuutemllu angayuqii, Sipelankut, Nungugenkut, whangkuta, estamagneghuftuq mangteghaq.
Mangteghapiggaat, whangkutallu, Imegyuutemllu angayuqii, Nungugenkutlu tanpeghhaat.
Taakut Sipelankut entaqun log house-nguniiqegkangit.
Qaamkut minglengi unaghsit, Sivuqam mangteghaatun.
Iwernga maanangilnguut, unaghsitqun nuugtuuteghllagluteng, whaten roof-emsiilget.
Tanpeghmeng roof-elighluteng.
Tuumllugllaak aghpumlaghllak.
Maatenqun tuumlluggnaniqanga, aghpumlangiiskanga.
Entaqun anuqetughtekanga.
Tamaaniqun aghpumlangulghii quunpeghllak.
Anigu temngi tekiteghllak, mangteghat nuvukruggii, anigughllak.
Umegneghughhneghminigu taagken, ii entaqun qaamtaqaa, tamaana tengteghllaneghminigu.
Aay, ayveghalghiitlu whaangiighhaawaqut.
Unaanginaakun naken qamut whaa.
Neghsaghtumaghmiwha ayuqsanghita, esghaghhuqun kanani tekeghaani kana eftughuutaqut awen.
Kellmigtellghilnguunga nallukegkenka, entaqun luughegni.
Tawaten kumlaaghqelluni, Inuunkuk kinkuk, Nunguwaallu, Uvingwaallu, quyngimeng taslughwaghlutek kiiwhken tagiiqeftuk qamiyngik usiluteng.
Kaatusaqmegneki, neghsat igughqwaakat paseghaghllaget.
Entaqun ighivgaq unangluteng, naten aqfaquumiit, qazigyaghpaghqut naken piitgu.
Quyngit taslughameng tagiiqeftut Uvingwaallu, Nunguwaallu, Inuughuuq iitek aallgha.
Qazigyapagllagsugnitutlu aangepigtut, enraq sikughnagllagluteng ayuqut.
Kukulek 
Kukulek teskiwna maaken esghaqaaluni, legan napaqam uliwaaghluni ayuquq.
Qeghaghllak, sanguut.
Qeghaghtupigtuq ulleghaatellghilluni.
Angyameng teskiwavek, mangteghangllaghnaqet, mangteghavyiighhaq sangwaa.
Taakwegken esnemeng unaghsimeng angyakun usiikut, usiightukut.
Maligsaaghyuneghtuqanga palaghmeteghngaaghma.
Yaavuqughtekluki Imingatenkut, entaqun Meghyuunkut, Waaghyinkut, kinkut Petgenghhaankut.
Esneghruwhaakun angyapigkun yaavuqumeng.
Teskiwani Kukulgem kangighaani, whaa maaten liigiksaqegka, kangighaakun tamlakaghluteng saat piyutaaghutut, uqlightat wallu.
Tamaa nenglulluget natangi ifkaghaqluteng naqam neftegngaaqluteng.
Mengeghllagluteng qaamnangi.
Yugem naasqulghutangi tamaa.
Ii tanpeghhaghaaq sangwaa tamaa.
Angyat tamaa ulpigaghtaghtaqluteng, ayemqughaqluteng.
Amilwaaqluteng, sangllaqaghllapestaaq, pelungighllak, saagrukegllak.
Maaten kiwa qetellghughsimaaq.
Seghleghwaaghuuq.
Tawani entaqun yugiiteghllagmi, samaaq, tuqulaghaasimaaq.
Sanqun tamaa nengluni.
Yuvghiighwaaghyaqumta entaqun sakuslugllak sama.
Enraqlu tamaani llangaqa unayaghaqiigatesugnitut.
Taawaa unaghsimeng usiighluteng, keputaqluteng.
Taakwnanga puygaaqegkegka natetulanga, naqam natanga neqamikaqanka.
Uughqani Samani 
Tagtalmii ii naten imani ayumiqulleq atuqluku maani, llangaqa mulupagpenani, aglaghtukut Pugughileghmun.
Taakunii, angayuqaagka taakuk, apagkaa, liillghiinga angayuqaqlukek taakuk.
Aglaghtukut Pugughileghmun.
Tamaani kiigiinkut, upenghaghaa, salin kenqigllaallghilnguunga.
Tagtalmii kiigaqaallu, Anaghayaankut suna taakut, angyapigkun.
Anaghayaankut, Imingatenkut, kinangaawa Waaghyingwaallu Estegraawallu, taanallu naaghllaka, kaatut qamaglluteng.
Tamaantekullaalutaang ketukut.
Napaqaghhaam qikmit quutqughutii Kangiinun kiwavek.
Taakut Pugughileghmelnguut Agaankutlu, Anawutaankutlu malghugneghet.
Tawaten tevluta entaqun.
Maaten liisalghiinga, Tapghaaghaghqun, iiwen siqineq tevighyaghtuughaquq tamlagtukut.
Napaqaghhaq Kangiineng taagken uteghtuq.
Qikmit itghaaskangi.
Tamaantekullaalutaa, iqallugput awen unakaghput.
Kii awen Sikneq nagaqutughtaqaa.
Sikneq quunpeng qaanghitnun lliightuq.
Arekull Sikneghmun aglaawaqeftukut.
Ii ii, qenwatlu igleghtukut.
Tawaten tekeghalghunqun taakwna, naagu Sikneq.
Ii atiqusatughllaataghaat.
Sungaghyuggalek kanaa pengugulluni, Sikneghunaqelleqeftuq.
Taawaa ketmiighfigkaghput, Esneghaghpaaguftuk ateghqek.
Qateghllutek inga.
Esnegham keluteghlluwaaghani tapghami taakwani, kelutmiighllutek Esneghaghpaaguftuk.
Naayvamun whavek kanaken esneghagneng esneghak.
Ii ii, nuugetwha tamaa esghaqaghaqaput, naayvami.
Tazingkuk kaasaghtughyaqegput uugteghllaglutek qateghraagllutek, neghsapigpaghqughllak.
Temngi qenaaghqun uuglluteng naayvam esnengakun, kii.
Guunneghitiit avelghaghiit.
Kii ii, taakwagun aningughluta, allakaghmi Sikneq naayvalgulghii.
Atghaghtukut, ii aghqiitaghaghtuuq imani.
Nuuk tamaana, qawaagllaak, samseghhaghaaghmeng.
Arekull aglekesegaawaqeftut.
Samseghhaghaqngwaaghaqanka.
Kii, teskanavek kaasaghtughyalghiikut, qagit unga, Esneghak reghighqellutek, ayemaqut kana.
Qawaagllaguftuq, neghsaghllak.
Ii legan suqsughhalek neghsat qimagaqut naken.
Unangnaqmun waakenghitut kaannaqinaghtut.
Enraqlu nakevleghaghmeng anuqa ayuquq.
 
Tamlagluta nenglullulghuteghllaget kii taakwaa.
Sungaghyugutaqelghiit esghaqanka, kaa siqluwalghunqun taakwna kelutemnni.
Taagken tent-taluteng, uqlighsaghnaqut ingavek.
Angyapiklu esnevaannaqaat.
Ineghqughwaghwaaghlunga nuyaaghqiinayukama, legan aga uyavaghqaaghtut, kingungitneng, ighsakinghegkeni yaagaghtaqlunga.
Ii naqam riistuniqumaghma aghyuughnayukangatnga.
Qikmighaghestun entaqun maligsaaghnaqelghiistun.
Guullutek, upaghqaghtaqlutek Tutmatelgenkuk, Anaghayaankuk.
Tagsighaagnengallu esghaghlunga.
Taawa nuugaqeftuq, ilutmun maaqeghllaaguftuk.
Legan guullutek unakluki upaghqaghtaqluki.
Iwerngaqun whanikwaa tagiikut.
Taanaa nengluvyiiq sangwaa, Sipelam entaqun nekeftekaqlaataghaa.
Pinighsaghluku tawannaqnguftukut arekull.
Taana nayuqaghput.
Nevulighaat qaaynga, nevulguftuq nutem.
Egllullgaaftuqlu taawa naagu suflugmeng ivaghnaghhaq.
Tamaa copper-et, legan taakwavek suqlughlluki, wayameng sameng, wayaghtuftuqlu copper-meng tamaa.
Sufluget taaqiit.
Arekull Balena-m nalighneghaneng makreghqullghuftut.
Angyaghpagem taam aghqitaghitkam.
Taawa tesamani tepluni angyaghpallugem ingluvingha.
Taawa quuguluni qalqalimaqulleghtuftuq.
Quukluku taana.
Tamaa telaanangam sangi, napaghyii sanighyaghwaaghi.
Ikiqun quyngighqwaaghet angaghquqaqeftiit.
Siipneghit kepughiit taakut.
Taakepigtaqut pengiiwaqutlu entaqun quukaqaput, llaagi savikenghaaghllagmeng siteghtaqluteng.
Sikneghmun lliighusighput taana, natungaawa ayumiqulleq.
Agaten paninang aviitqaghtaqlunga, puygaaqlunga naten.
Kaviighniightaagukut, enraqlu tamaani kaviq, kaviighniighem tanqii qelpellgha avangilnguq, taaqellgha kenlengllallghilnguq.
Alngunak entaqun legan siifqaq aniguvzeghanghani.
Tekeghaaneng akmaghqukaqaa kaviiq Tutmatelgem.
Qafsingughhneghminigu kaviingelleni, kaviighniighyugnanighaquq kenlelguuq, taaqaquq.
Uglaghllagluku kaviingigatuq.
Entaqun kaviivluugsaqlegestun taaqaquq.
Taagken kenlekluku, ataasighhaq ayumiqulleq avelghaghpenaamta aglaperewaaghllak.
Tawani nani August-mi, ilangakun July naangaghesnanghani, wallu July-mi paninang July-nguluku aglaghaqelghiikut.
Uksaaqaniiluku aqfaaqiinkut Anaghayaam qimugsimeng.
Teftiighaqukut Ayvigteghqun taakwagun.
Legan ayumiinneghinkut tevaqukut.
Tagtalmii, wetku quyngiq apeghiinghani aglaghyagutukut.
Corral-munqun kanaghtaqegkangat.
Corral-miqun tuqutiighyagullghiit, ilangillu Qitnegmi.
Taam wetku kingunganeng aglaghaqukut.
Siingenllu ivenruun allgelghii.
Ii, ii, qimugsimeng angaghqughaqukut Tevngani.
Qenwat qikmighhaput nengenghighwaaghaqut.
Iitek taawani Kangiini muluughaqukut.
Teveqaghhnemtaa taawa qimugsilleghput kayaaliqaghtaquq.
Sivulighmi tamaani piyaaghsuwhaallemnni ukamameng, ukamaperuwaaq qikmitgun.
Ukamaghaataghtunga whangallu qikmitgun.
Tenmaawilunga, meghnupagnanighlunga.
Iitek qikmighhaat, angyaghhaat repall qukfighutestaqiit.
Ivenrustun tawaten teghiightineghmeggni, repall angyaghhaat iptagtaghaghluteng.
Enraqlu angyengestameng quunpeng qamughalwaaqelghiit.
Sivukluta Tapghaaghastaghhinaghqun.
Elngaatall iqallugtaqukut, qupneghmeng kiyang.
Tagtalmii ii Pugughileghmiit katelghaataqut iqallugyat.
Agaankutlu, Anagutaankutlu, kiwaliqutaghluteng.
Aghvightegnekun taaggun Agaankut.
Anagutaghhaanut taakut, Aghtuqaayagenkutlu Kisiimi.
Nasiqaghtaqut aga piiwaghtuutaqut tamaantelqinaghluteng.
Temkeruullu taana, teftiiqughllak.
Quunpeng teftiiqughllaget Temkeruunkut.
Ilangakun sivungiighhamnni, kingumnneng ilangakun.
Tamaagunllu whaa ilangakun tamlagaqut.
Qagumun quunpeng mayughaqut.
Quyngighqwaaghet salin ikayughtelguluteng sanguniiqegkangitneng Lapland-eghmiineng nelikaqaat ukagun kiwalighneghakun.
Qaguq taana kingurugllamnneng mangteghaliqaqaat.
Qafsinagneghet mangteghat tawansaghtut.
Sipelankut, Pinaayankut, Unmeggaankut, Pangawyinkutlu.
Taanaa government-mun pikniiqaat entaqun apeghtughistengita nayaat.
Angumakenghitanka nallukanka.
Sakmavek piiwaamiita Walangankut, mulumiita.
Tawani piiwalleghpesi kenlengani guygut allgeghqughiit.
Kiigaa legan qakughiit.
Sangaawa 1925-1926-mi.
Taakwani nani 1924-1925-mi.
Ilangitawha qaga neqamikenghitatki.
Ataasikun taanegkut ketliit, pingayuneng inglulek mangteghaq qaakaat.
Taam telanangameng ayuqelghiim, Holmes-nguniiqegkangita.
Aleghquusit allgenghhat, maakutqun kengaghtat.
Tamaawun lipeghsaghat.
Sangwaa teacher-ngiighhaq amsakaghtaghhaq, entaqun seghleghlluggaaghtekaq kengaghtakun.
Scupholm-nguftuq taawa aleghquusikun sukaghllaguuq.
Taana telaananga upenghayaghapiguluku Holmes, Buckland-nguniiqegkangat umiilga, ighnegha John.
Telaanangameng, akilpegaamaghmi.
Kaviighmeng tukfightuumaghmi, sameng tugutmeng.
Kaviighniilleq 
Nalighni taakwani ayumiqulleghni kaviiq akitupigtuq.
Akitulleghpigaat saam $60-mun kaatqaghlluteng.
Qenghaghtut tamaakut entaqun $100 siipngaan wallu $75.
Tamaani unangsaghyagusimaghma, kaviighniightengughsimaghma akitughqaagaa.
Kii kaviighet pinaqsuwhaalghiini unakneghllugulaataamaat.
Iitek kaviighniighpaghqwaaqsalghiinga mekelghiighhaalunga, nagun aagaqat.
Tagtalmi liitemllu saam piitkegsimllu.
Tawaten kaviighniighaatalleghmi, ayumiqullghem ilangani kaviipagilluni, ilangakun kaviighyagllagaqluni.
Maaten katam iigsaghaatallghestun, kaviighniighuteghllak, ii kaviighniighutaquq.
Kaviingnaquteperewaaghllak, katam maaten tugutluggnaqeghllallemtestun.
Amenam maligunnaqaqsalghiinga kaviighniighmun, taawa uqengeghmetaqelghiinga.
Aghulaquutaquq elngaatall, kiipaghqenghani, kaviighniighyaanneqegsaataquq.
Uuvganeng yataaghqesaataquq.
Aghneghtunghani uteghnightuutaqluni.
Kinguvaqun iwerngaqun, tanqii unkuseniighem umellghanun kenlanga, ikullemnnun kenlanga.
Takestaapiggaayaghtuq.
November-meng legan February naangellghanun.
Sangan tawaten siifqallghem agghillgilliiqellgha takestaaghhaq maaten qemall seghleghllaguuq.
November first-meng April-mun taakwavek.
Unkuseniighnaniillghiillu.
Nanuq 
Uuvganeng entaqun nanughtuuq.
Tumemeng quunpeng, aywaayanghani tawaten tumeliqeghllagaqut.
Maaten snow machine-engyalghiimeng sukalluku nanuq qerngughtekangat.
Uuvganeng nanughtuuq, nanuum tumeliqaqut, nanughaghaqut awen.
Nanughaghaataghtunga.
Ataasimeng tesamani, naqam tumeliqeghllak, aviitngwaaghtut.
Tuumlluku qituk aangepigtuq, tuumlluku qimugsimeng tumeyagllak nanughllak entaqun.
Esghaasigatunga.
Qituk maani qineghpeghwaaghutkun esghaatunga.
Naqam tumet tamaa esghaategpenanga.
Tuumtivaghqughllaak.
Aywaanun tevyaghtunemni uteghtaqlunga.
Aga aywaan esnenga aliinemkun uteghtaqunga tesamavek.
Tawaten alla esgha tuumlluku taana, qanlengunisimaa.
Anuqem, nuugtem, qiivumalghii.
Nanumeng esghaasigalnguunga, aay amsakaghtaq.
Tuqusaqegka nanughrukutaaghllak, uqigllak pegnem neveghtekaqaqa.
Wiin neveghneghlliqluku, llaaghinaan saagrukegtuq.
Tuma awen esghaqaqsaghaqa, temanganeng esghaategpenanga.
Qituk maaken qineghpeghwaaghutkun esghaateqaghllunga maani enraq yulguftuq.
Amaangamnguq pikeftaa.
Esghaateqaghtekaayaghtunga enraq yulguftuq.
Taana ama esghaghluku, ama qituk qineghpeghwaaghutkun, Sikneghmi.
Qaayaam aga takwaaqeftaa.
Nutemllu tughwaaghumakanga.
Snow machine-em nanuq aghtuqnanightestaa.
Paninang esghaannaqaghtaqunga, aviitngwaaghtut.
Naqam satun aay whateghlluwaaq.
Taakut esghaghaataqanka, meghmelnguqlu ungani, paaggunllu esghaqaqa.
Whateghlluwaaq legan gginaqulluki nallunaghhiitut.
Aallgha liigikngwaaghluku, aallgha liigiklaaghpenaan ukawungiighhaq maaqutestekestalghii.
Salngagkwaaghunilukek yeghlegi, aangepigtuq neghniimsugllak entaqun maaquskanga iighwilngwaaghhaghmi kezemtaghllak taana.
Naqam naatka elpegyuk.
Ungipaataqa, Salngawhkaaghllagek taaga maaqutaqaak. 
Ii nanuunghita? 
Qineghneqigsaqegka aviituq.
Pugughileghmi ungipaatanka, Entaqun sangwaa nanuuwallu, uugtengwaallu analghwaaghhaghni. 
Yugniilqwaam ellminunllu esghaamanii.
Egtugyugem piluta esghaghnaqsaqefut aviituq, avangituq.
Waaknanightukut, tagiikut.
Legan igleqaghtukut, Aghnangiighaam uugsimalghii kiiwhun kingumnneng, uyavaghtestegpenaamta.
Yugkamegteggunqun piniiqegkangit. 
Vupiget Neqniillghat 
Ggayegllugem Apellgha 
Neqniilleq kenlengisaghtuq avangisaghtuq.
Iwerngaqun unaksulleghmegestun uglaghqakaan unakegkayuguyaghaat.
Tawaten uglaghqakaan unakelleghqameng kenlengisaghtuq.
Upenghami tawaten angyaghtuneghmeggni naamakaghhniiqelghiit, pingayuneng inglulek ayveghaneghmeggni naamakaghtemmeng atilqeftuq.
Ayveghallghem uglaghtalanga eight, naamakaghtengnguftuq atillgha.
Yupiineghllawaaqsalghiit.
Ilangi aamta whaten yupagitaqluteng ayuqsalghiit.
Enkaam natetkanighmi angyiigataqluteng, yupagilnguut.
Tamaakut yupiinghet alngunak angyalleghmegestun angyaqayuguyaghtut.
Twelve-nguyaghpetut angyam uglaghtalanga neghighluku.
Saavlankutgun angyaghyuwhaaghtunga.
Taagken Angqatenganwatkun angyaghnalunga piyagh lunga, kayutngunaanghinnilunga ighsakaanga.
Elngaatall suwaghqwaalunga nutem anglikuma ellngitgun angyaghyaghqaagpenanga.
Anglimaghma tawaten yungllaghyaghaanga, taana puygunghilkegka ighsakelqa.
Kayutngunaanghilqa, piyunghitunga.
Uwaliit, Saavlankut, Aghillugenkut, Quwaarenkut, Nemaayaankut, Temkeruunkut, Ifkaghutenkut, Eghqaaghaankut, Ungalaankut, Sulugenkut, Nguungayankut, Akulkinkut, angyaqayuguyaghpetut angyaghwaaghqun lliighumaghmeng.
Taakut kiyang Quwaarenkut upenghaatanga tamaghhaan aghvengegkayuguftut.
Aghvengestenguftut taakut, aghvengyuqat.
Pusaa sivuyagtekluku Quwaaren atakegkanga.
Pusaankut, Ataayaghhaankut, Aghnilunkut, Kunukankut, Tatuwinkut, taakunguftut avaqutii Quwaarim.
Elngaatall aghtiilnguut yuggaat quunpeng.
Angyaghwaaghqun lliighumaghmeng, amsanaghllugmi whaten taglaghtuunneghmeggni, quunpeng sivuliimanginaghaqelghiit yaavuqumeng.
Entaqun yaavuqumeng neghaalipagigalnguut.
Angyaatlu enraq sukasimaghmi ayuqelghii entaqun.
Pakregrakegtaghhaq angyaghhaat angyaghwaaq.
Sivukluku nanevgaghtaqa piyaanghani maligtaqegkegka.
Taagken maavek lliighumaamta aviighusimaan umyugamneng lliightunga.
Kiyang umyugamneng piyaagaqlunga lliightunga, aviighusimaan nanevgaghtaghhaqa taana.
Ayveghhniiq sufluganeng whangamni talwa teghignaghtuq.
Tengghunaghtuq ayveghmeng naghulleneq, sugupineq.
Suflugameng talwa teghignaghtuq.
Yakughniituq, uyiighat kangii taakut sakun vuusleghqun ayugilngughqun agaghlluki, qaamqaghulluki.
Sugupiluki piiqegkeput whaten pugleghanilluki piiqegkeput.
Atghaghnaqneghmeggni uygulluteng aneghsaqwaaqelghiit sugupateng qerngughsuggaaqanghaki tawaten wetku sugupiiqegkenka.
Aamtaam asitnginaaqanimeng pilghiini neghqughnalghii.
Uunghatlu, naghulkiinaghluku peglleghhiini uunghiighunnalghii.
Tuugkamelluki tawani atghaatkayugi.
Naghullegluki tawaten naqamalla, qesulghiini, pingigalkangi nengtelghiini.
Uyiighet nenglleghhiini uunghakun petullghi.
Naghighaghtaqelghiit, iikaqelghiit.
Nengtaghluteng tawaten nasiqulluki sullevulluki, siingenllu takulaghaataqegkangit ayveghalghiit tawaten, sayugluki taawa tuqutaqegkangit.
Nalluniitaqut anglumegteggun aneghhneghmeggni agepsaaghuutkayuguut.
Allaaghiinaagut pugleghem nuqutulngi.
Aamta naafleghmelluki uka samaken mayunghata, esnevaghwaaghluta tawavek laaghhaanun naafleghmi tawani.
Uka mayughaqelghiit whaten qungughqelluteng.
Whaa aanaqenghata kepelleghteggun taaggun naghullelghiini, taawa unaknalghii.
Qagaqum Pangeghtelleghqek 
Qagaqum Apellgha
 
Sivuqameng tesakmaken mekelghiighulunga pangeghnaqunga tawani tanqimi Pinaghvigem qukaghneghani taakwani.
Tespamavek Ungazightunga Sivuqameng.
Enkaam, inaanmellengi Ungaziq! Teghraastu! Enkaam ighivgaghmi upenghaam aghneghani ighivgaamaan taglaghtukut nani taakwani siqineq teviimaan.
Taawa taglaghtukut igleghtukut malghugneghuluta, Ataayaghhaankutlu Qilleghquutenkutlu.
Whanga Qilleghquutenkuni.
Qavaghninghitunga qesugniqem Ungaziq esghaghnaqegkegka.
Tawaten iiwen mangteghat Sivuqam mangteghii talughsaghtughaqaput, qayungllaghtukut.
Qayuusimaluta Uuyghaam piinkut, Aghviqamun kaatukut. Qateghllugllak, Aghviqaanaqelleqeftuq, esneghagtun tawaten papapaaghlutek iqetulutek.
Alpaglukek taawa taglaghtukut.
Uuyghaq nekevluni aruughaqelghii ingutkun nekevluni.
Qayuunneghmeng taaqluta piinkut, Aakaq aliightuq. Piyalghiikut qemiq sangwaa.
Taawa taglaghtukut.
Qutem maaqniitkek alpaglukek arughsit aliighaput.
Taawa taglaghtukut, taglaghtukut.
Siqineq piitekestaghtuq, whaa tamlagyaghtughtukut.
Angyaghllaguftuq aatneghat.
Tamlaghqutaqeftuq angyaghuutkaq.
Elngaatall neqesiighusimalghii, ayveghaasimalghii.
Whaa kaannaqukut, kii yuuk esnevaghtuusalghiimi, gginaq allanginaq esghaghaghput.
Ivenruutek aghuliighllukek nusugagput.
Angyaq kelevaghpani nutem, ateghvigiitiinkut upugham saam alngunak.
Taagken tawani kanglluutkelluta.
Taam angyam imaa.
Qaaqanguftuq taglaatiinkut ellmeggnun.
Imani mangteghaghtuuq, yugtuftuq peggullghi tamaana.
Qesugniqeghllak, ketanqwaaghaallghi Sivuqaghhmiit kaallghiit.
Taagken manughamun kaalluta angyam imiini tawani piinkut, Tawani utaqiitek nengighqelleqamsi ilakwaamnun. 
Paaynga keneghmeng aanuten. Qamaken anighqun tugumiiqluku tuunaa Qaaqamun.
Qaaqam tawaten milulghiistun piiqluta allegluta, Haa, taawa. Ilakwaaghi uvitmi utaqiit.
Tangatullu whangkutung yugllagem saam aglaatiinkung, maligtaghpung.
Kaalluta iteghtukut.
Yugllagem taam nughaak maalghuk allighaghqak kiinqak ilutmun miluqutaqaak.
Atkugighlutung iteghtunga.
Aghnam saam iteganka keligii.
Taawa iteghlunga amsikaghnaqsaghtunga, aghnam amsikaghaghtaak kaamgegka, iikaghaghtaak tawavek kayagtaanga allighamun.
Nutaan allighakun iggasighllunga neghnaqunga qayuutam esnengiighhaakun.
Tangatu qiivaghsaqegka elngallu iggasighsimalghii.
Taakut tukupung aqumgaghmeng.
Taawa neghuutukut.
Ikuska meghnughtuq aqumyugllagughtunga.
Qenwat ayapeghlunga neghtunga.
Taaqlutaa qayuutukut.
Taawa taana mekelghiiq Mayngangunaqelleqeftuq.
Taamqun aleghqughaqaanga.
Aanukung.
Aanluteng igleghusaqmininga tesqagani, naaki ilanka esghaghnanighanka.
Puughhnayukanganga uteghnighyugtunga.
Aglaghtukung.
Taakunguftut Qerngughtekaankunguftut taam atanga Mayngam.
Taagken aghneghupagumaan qavaghniyama qavaghtunga.
Whanikumaan taghtughtiinkut atughnaqniluki.
Taagken atulghiinun aglaghtukut, navek pilanga maligutunga atulghiinun.
Mangteghaghrugllak, paagnanga niighighluku, yuuk qineghquulluni elngaatall asitmun.
Whangallu mayeqellegaghlunga qineghtunga.
Taagken qineghsalghiinga yugllaguftuq nateq elngaatall, aqumgaviggaq taananginaq aghulaviggaqlu reghiteftuq.
Yugllaguftuq amigmun iiwleng.
Legan aatghaqut allat, ilangi atevzighluteng allat mellunneghata ilangi aatghaqut.
Taagken apeghiighluteng neghuutut siivanlleghet, whangkuta neghenghitukut tamaani temngi igleghaakut, esghaghyukegkaghput esghaghaghput.
Yugllaguftuuq Ungaziq, mangteghaghllak.
Teghigniqukut kalleghtaqlutaa, naghaalqusiighaqluta.
Muluukut tespamani anguughiinkut nakemeng anuqllighluni.
Iwernga aghyuqfigilnguq, tengghunaq elngaatall.
Taawa peggnanighlunga, maligullunga tukumnun qavaghyagutunga.
Tukuunka taakut piniipigtut.
Quyillget Kaatut 
Tawaten kiyaghsimaluta Quyillgaaghhaq kaatuq, taakunituq, nulighqullghiik.
Akuzingigalnguq whangkutestun naqam mumighquutaqegkangat.
Ungipamsunghani taam tukumta mumigutaqiinkut.
Tamaantuq ellngallu, liiteghraagtunga akuzillghaneng nagatem.
Ilangi neqamikanka paninang, ilangi puygaanka Quyillgaaghet akuzillghit.
Taana atuutellgaaftuq, atughyaghtughtuq aghneghem ilangani nani.
Nagaqughtunga, aghulaqnaqneghmeggninguq Quyillgaaghet mangteghanun qikmightuumaghmeng takuughaghaqeftut.
Tungsighniillghit tawatenniit.
Tukughma waakenghisatgu, aghulaqnaqngayek nengiighhaak taakuk, qaghluughisaghtughagka.
Qitevaqelghii, tusaqigalkegka.
Taakut qaghlut akuqaghluki, keninghaki taakut qaghluyaghqat takuluki qaghlaaqanka.
Taana naqam enraq melqupak sangwaa qaghlusqaa, kenighaa, tawaten piinga, Kuluften. Taawa Kuluftenet entaqun melqupaguut ellngitni.
Taawa apeghiighluni itghiinghituq.
Nunangan Nekegnegha 
Taawa Sivuqatun ayuquq naayvaq.
Sivuqaq esghaghaqegkesii, tawatetngwaaghtuq Ungazim nekegnegha Sivuqatun.
Naayvakun taakwagun aghulaquq.
Tawaten Sivuqatun tapghalguftuq.
Naayghii pagarugllak.
Sivuqameng aliitaqelghiit mamlesiighet naayghat akivantut.
Tungeqlii taana Ungazim uughqanun tuumnguftuq, aatgha Ukigyaghaaftuq.
Igaghvigannguq tawansaghtuq Ukigyaghaghmi.
Nuugsimakangat kinguvaqun piyalghiikut mangtegham qunganganun.
Taagken pilaataghiinkut aygumeng, aanyaghaaftuq pamarugllaak, Ungazimeng taagken sungaghyaagllutek ayuqeftuk naayghak.
Maaken naayghaneng paagken esghalghiini naayghat aghqelengestaghaat, tawatetut aghqestaaghhaagut aygumun.
Taana Ungazim aygughhaani Qiighqaghllak iwhaninguftuq Nunangighaaftuq.
Alpaghllaguftughnguuq Nunangighaq, nem qulangakun alpa igleghteghllak, qawaagniighigalnguut, alpameng neghigalnguut.
Metghaghhiinaghmeng qawaagniilqeftut.
Taakut tukuunka angyengestasqullgaaftut taawa petugluni nateghqun.
Qawaagniighusighhiitlu takestaaghhaaftut kepluteng ayuqeftut.
Upughaneghllaguut Ungazighmiit tamaani pillemni sivulighmi.
Taananguuq sivuliq whaa pangeghsuwhaalqa salin laluramkengilluku.
Uglaapigteftuq Ungaziq, entaqun matumllu Sivuqamllu qerngughusaghngaaghmi paninang uglaghtuq.
Upughaneghllaak, aanemta taakut piinkut, Qayughyaghtaa. Ighsanemta piiqiinkut, Peluusangiighhaaghngaan. Taawa aanyugnanightukut upughaghllagem, kepsum.
Manguna whangkutestun neqangat quyngiq.
Quyngit awatkaghtat aqiinghhat, awatangani aqiiluteng tagitkiit.
Tukruuglluteng neqnit elngaatall awatkaghtat.
Aqiimaaqelghiit upenghayaghaaluku taagavek akinganun angyakun.
Naken Tasimeng, Avatmeng yungaqluteng taagavek angwaaghtekaghqameng.
Aasameng, akinganun taagavek naantat imani Quyillget akivansimaat.
Quyngighqwaaghet Kiyaghtaallghat 
Quunpenguq quyngighteng aflengakaqegkangat uksulqusighllak.
Uksumi tunuvaghaqluteng pagavek mugaaqluteng, quyngighteng neghumanginiisqelluku pinilghiimeng.
Atillghi tawateteftut nuuggnaqneghmeggni mugumaaqelghiit.
Enkaam qamiyeghnaaqungit tamaakut tannguurngenguftut.
Iwerngaqun usighllagluki mugumaaqelghiit.
Nunivagem qukaanun pamavek uksumi umegnepagillghanun entaqun neghvikegtamun quyngighteng aghulaqutaqluku, tunuvaghllaglutaang Ungazimeng.
Paamna Ungaziq aangepiglleghhii nuna.
Tespagani uksughlluteng upenghaqestanghani esnemun aligasimaaqelghiit kiiwet pinalleghqii sivutghulluki.
Quyngimeng qikmiqluteng.
Taawa mugunqigsimaaqelghiit esnenganun upenghaqestanghani.
Taawa tamaaken neqengumaaqelghiit tukfighiluteng, tuugtaq, manguna.
Mangunat tuugtaalghiit whangkunni, akikluki tanpeq, uyiiq, tapghaghpak.
Quyillegnun akikumaaqegkangat quyngingnatkumaaqegkangat.
Quyillget tamaakut tukfighaghteng tapghaq quyngimeggnun saagtekumaan.
Sanqutkaqegkangat, nateghqaq kamegmeggnun.
Ungazighmiit Kiyaghtaallghat 
Esghaghyaqufsiki Ungazighmiit aatkiit nuqutupaaghrugllaaguut, nasiilnguut nasaperameng nasaqelghiit.
Taawanginaq atkugwit ukut collar-ngi maaten, qikmiiraaghet entaqun iinguniita collar-kaqiit.
Uksumi taakwavek quulmun iwhaniluki nasaperameggneng taagken sigutngiitalegmeng qepneghmegteki legan puvitelget, lliighaqut naagu supuggaq.
Kaamgit nuqutupaaghruget, ilangi esghaqanka qallukaghmeng temkalwaaqut, pinit maqat atiit.
Sangwaat maqaaniiqiit aatkat ama, wallu atkugllaget tamaakut.
Liiqughyaghtunga, Ungazighmiit akuzillghit whangkunneng ilangi sanivaqaantaqut, nagneghaghqunguut.
Avatmeng kenlekluni whangkutestun akuzikayuk ilanga tawaten qitevuma.
Qiteva nagataqaa tespamani, aleghquutaqut katam whangkuta whaten aleghquunnemta.
Ungaziq taana ikevaghllugmun ukavek tekeghighluni ayuquq, Sivuqatun tawaten taakwagun.
Aghqestaayuwhaaguq, tawaten atillgha Sivuqam atillqumsillghatun ayuqeftuq.
Aatnelek, uughqa, imun, siqluwaghyaaget, tawaten Sivuqam atightullghatun.
Taawanginaq naayghiituq Ungaziq tuungvani, Ukigyaghaghhiinaq kiwarugllak talwa entaqun Kukulegmeng uyatuuq naaygham kenlenga uughqaneng Ukigyaghaanikangat.
Tamaani esghallemni qimugsiiguq.
Ugriileghmun qimugsimeng akilpegaghyaataqut, estuwalguftuq Ugriillghiinaq taana, Ungaziq estuwiisaghpetuq tamaani.
Sivulighmi pangeghtaqngama.
Elngaatall iqa piniqaat seghleqigateftaat tamaani.
Pelungighsaghyupagigasaghpetut tamaani.
Tawani esghapagaqngamki angyat tamlaghqullghiit neqmeggneng angaghqughyalghiimeng angyameng whaken, yugit mataghaghlluteng kemeraaghinaaghlluteng temkaqiinaghluteng.
Mangunat ugkellikat putungitgun tuguluki ggaatmeggnun miluulluki taagken ketarwataqiit angyameng quutmun.
Tawaten angaghqughaqeftut.
Apeghiighluteng tamaakut kanuugteghllakat esnami tawani aniguvzeghaghhaghqun qikmistun tawaten ighwaaghtuutaqut aqsageteng aawighaqiit ilameggnun sangighqughtestaqiit.
Taakwagun maaqaqut pamyughiitgun ilepghaaghitnun qamavek.
Taananguuq Ungazightelqa sivuliq.
Teghigniqegkaagunga nuna alla esghaqegka.
Elngaatall America-m tawaqanga piyukeftaat, kuyngenga.
Ellngita tawaqangit alqegkastun tawaten ayuqut tawaqapigit.
Malghughqelluteng ayuqeftut.
Pinillghillu, sungaghyukegtaaftut kayaatellghi.
Iknaqellghi tamaakut kiiwhtastun tawaten iqeghtaatun ayuqut seqemengeltaghaghluteng llangaqa isiqaghtalghiistun.
Pinillghi tawaqam.
Melugyaghqiit tamaakut qellistekaghhaaftut.
Maaten entaqun Days-O-Work-estun angkaat melugyaghqiit.
Kagimyugumat elngaatall.
Kuyngengiighhiit unaghsighhaat ulimaaghhaat.
Tamaani pingwaaghhiinaat aklungillghi Ivaqaankut tamaakut America-m angyaghpaganeng tukfighikayuget, suqaghmeng, tugutmeng kaanneghata tespamavek.
Taakuni Ivaqaankuni rice-a, pagunghangeltaq, neqekrapik neghestekaqaat.
Maaten kingulighmi aklungighisqwaaghaamalghiit taakut Ivaqaankut.
Ighneghi qafsinguut.
Tamaani sivulighmi esghaghaqngamki taana ighnegha angyalgughtekaq.
Kingulighmi angyalgughtekaq esghallemni.
Nukalpigaghlluggaaftuq elngaatall.
Tawaten whangkutestun aqfaquuta, aqelqaghniighaat tamaani.
Taananguftuq atughyuneghtupigtuut Ungazighmiit.
Aghneghem ilangani atughaqut, sangwaa naghaalqusiq aviitkaaguq, taananguuq upughatisiit atuunkuk igataghpenaamta kiyaghtesqelluta.
Tawatetuq Ungaziq esghallemni.
Pangeghlleghma Aallgha 
Sivuliq puygukanighaqa Ungazightelleghma ilanga.
Ataayaghhaam taam elngaatall Ungaziq takullgha liisimakeftaa Sivuqameng whaken.
Tawaten akikanighmun taglaghtuutukut naayghat taakut Sivuqameng aliilnguut qukiitgun tawaten.
Maaqellghem Ungaziq elngaatall elqughaghtaqeftaghput.
Sanguuq four hours-kaghtaghput.
Ivenruutet kayaalnguut angyaghwaaghqun tawani sivulighmi.
Kingulighmi sukatkaagukut.
Three hours siipngaqaghtekaqaghput.
Wallu enmis nuughsimasteggu three hours.
Sivuqameng qantaghaghhantuq Ungaziq imaghlluwilngughmi.
Tawaani pikaalghiikut Pinaghvigmi.
Siku aghviqamun lliighumaan.
Tespamum qutem tunganganun lliighumaan.
Taananguuq Ungazimun sivuliq pilqa.
Kingulighhaallu upuupeng atughnaqaqa.
Tanemlleqa tawaten upenghaamaan tesakmani angyaghyaghtughaqelghiinga Sivuqameng.
Pangeghnaqlaataghtukut.
Taakut tengtekat taglaannaqaput.
Taakut Qiwaaghmiit taagegkut ellngita pingita Nekregutenkut taglaatkaqiit.
Taakut Ungazighmiit Ataayaghhaam ilakwaaqeftii pamanlliiqeftii taglaannaqaput.
Taawa taglaghlaataghtukut tawani Pinaghvigem natangani upenghayaghaaluku tespamavek piikut angyaghwaaghqun pilaataghtukut.
Taawa Piluwuklu tawantuq, taawa taglaghtukut, taglaghtukut, tawaten.
Naasaghaq Ungazimun, Ataayaghhaam liitngwaaqanga maghyaghqughwaqegkanginkut.
Taawanginaq taglamun maalghugegneng qayunglaghaqukut.
Piinkut Uuyghaam, Kuyngesi, tawaqasi iighteghnakesi. Iighteghiit, katamqun atughqaghhiinateng sanqutkelluki estegmigluki.
Ungazighmiit tungsighllaget America-m tawaqanganeng, melugyaghqaaneng, kuyngenganeng.
Tawani angyaghuutellghiteftut kaasaghtughyalghiikut esnevaghllaglaataghiinkut.
Kii mangteghiit uusqaghimalghiit qavngaq piyuwhaallemneng, pangeghsuwhaallemneng.
Whaa angyaq mallegtuq, atkuyaaghulluteng lliightuusimalghiit, angyaq sayuwaat.
Sivuqaghhmiit angyaghwaateng safkaaqayugukangit.
Safkaaghnaqsaghiit, Ruuseghmiik maalghuk whaa sufluwalighlutek esnevaghaghtuk.
Kalngagaq tamaghhaan yuvghiighyaqmegnegu nusugraghaqluku.
Angyam ilunga, yuvghiighaat Ruuseghmiik maalghuk.
Seghleghhalek, sanaqelleqinkut sumeghtaghaghtunga.
Taawa atghaghnaqenghitukut Sivuqamun.
Taawa naqam iqlighmetngwaaghtuk, iiggeput aghulataataghiik angyam imiini.
Taawa taglaghtukut.
Taana taawa tukuqaqeghkegka, taana Maynga.
Maaten tawani Ungazimi sivulighmi igaghtengunghisaghpetuq.
Maaten igaghtengughsimalghii.
Apeghtughistengughsimalghii igaghvigmi.
Igaghvigat nem qukaanun lliighumalghii.
Katutun entaqun high school-etun angkaaq aangepigtuq.
Ruuseghmiitlu tawanteftut.
Ruuseghmiighllagughsimalghii.
Maalghuk elngaatall sufluwalgek, anagutalgek igleghteghllagek quunpeng, every day igleghteghllagek.
Entaqun police-nguut maaten.
Taagken apeghiighluta igaghvigmun atghiisqiinkut.
Atghaghtuutukut.
Arekull neghesnaqeftiinkut, igamsiqayugluteng yuget Ungazighmiit taakut angyat taglaatellghitneng, taagken.
Taagken taakuk police-ek maalghuk igleghtaqelghiik.
Ungipaatiinkut Ungazighmiit.
Whaten pimanginiisqellukek quunpeng.
Thrastuwi uyavaqaansaghngaagkenka.
Yugennguq ataasit liigikegkumegteki taakustaghhiinaat yuget nallaqateng tuqusaghqaqeftiit tallimiitangani thrastuwiinghilnguut.
Taawa whangkutung Tiiwrillu uyavaqaansaghngaata thrastuwiighaghtaqegkepung unguvanalutung igleghteghlagulghiikung.
Taagken piinga, Tiiwrillu qiighhuskanginkung aghaniighyaghnalutung hospital-mun.
Hospital-elguftuq, atghaghtukung.
Tenglugtughlutung whaa taam iiyngilnguuftuq Ayveghhaq.
Iyek pamavek esghaghyaghqaanghilnguq.
Piinkung, Sivuqaghmiingustaak? Aangghaghpung.
Pilaataghiinkung, Sameng pistek? Qiighmun aghaniighyaagukung.
Aa, iteghtek. 
Akuzipikayuguftuq.
Utaqiitek tawani Sapasly aqfanaqaqa. Naagu Sapasly muluuq.
Ivgaghluni piinkung, Tagillequghnguq. Muluughtuq tawani.
Piiqiinkung, Sapasly nalleghiita. 
Hiik, ivgaqaghtuq taaghta taana.
Imani iqlighmetuq.
Aaptiinkung.
Entaqun taam Ayveghhaam pii aghaniighyaanilutung qiighwmun.
Taawa tunqughiinkung aqimleghuutaghhaghqun imiillutung.
Igamsiqayugvikluku aanukung.
Amik umegnaqngwaaghluku alla igamsiqayugviklaataghaghpung, alla tagisqiinkung.
Aangghaghpung.
Imani aghangit iknaqut.
Taawa atuqapung.
Movie-it Igaghvigmi 
Taagken igaghvigmun aglaghlutung movie-naqniit.
Kinu, kinunaqunnguq. Sivuqaghhmiinginaannguq kinunnaqiit.
Sivukluta negheslaataghiinkut.
Taawa coffee-ngit whaten coffee-mtestun ayuqelghiit, taawanginaq grind-emangilnguut.
Grind-eluki qayuliitiit.
Kagimkiit iguqragllaguut kaagtughluki, kagimlluki akumkaqiit.
Tawaten whangkutestun neqekragit, taawanginaq yeast-amnneng whangkuta ghhuughneghtaaghatut.
Aatghii eghllipa.
Tamaakut paralighluteng neqnighllawaaghuut.
Ayghiisaqeput, parakun jam-eighluki neghuutukut, qayuutukut.
Ruuseghmiineng tukfighaqeftiit.
Utataawetem tawani ungipamsugutiinkut movie-m sivungani.
Nani Ugriileghmi igaghyaghluteng, igaalluteng aanleghaalluteng, kiiwuugnguq, aga mangteghat inglunganilnguut nayiit.
Ruuseghmiit taawkegkut apeghtughistet inglungani.
Aghvightuusimalghiit piyugmeng.
Iiwennguq kiiwegnun qukaghinnaqaqut, ukanguq qikmighllak.
Piyaqmegteggu aangeghllak uwighsaghsugnighllak.
Uteghmun igaghvigmun, qiighnitaqluteng sikwaaghaghmi tamaani, ilateng ngiigtaqluki alingruughutem qimaguusimalghiit, aaghwaaghaqluteng.
Uugteqaghlluteng apeghtughistemun tawavek, apeghtughistemun iteghluteng tenglugtughluku pimakangat kayusiisqelluteng.
Pimakangat, Qikmighllak inga uwighsaghsugnighllawaaghuuq. 
Ruuseghmiim taam qineghlluni pimakangi, Qikmiinghituq kuuninguuq ugighsiituq. 
Elngaatallnguq nenglaqsaqminiki, nenglaatunnguq.
Nutaannguq ellngit esghaallghiit, ellngit Ungazighmiit tamaaken kuunimeng.
Taagken qikmighaghhaq.
Angiisimaluki igaghvigem manughaani, melugutaqunnguq maghhuurkameng, melugusimalukinguq, uglaghtunnguq aqumuulluteng ilangi.
Qikmighaghhaghnguq melqupagraaghhaq tagiiq naken tamaaken.
Ilani pimakangi Utataawetem, Entaqun una qikmighaghhaq ellngallu melugyugtuq. Taagken kuyngeni melugluku agepsughtaaghqeghllagluku, tuguluku qikmighaghhaq, qengakek mellulukek qaangha, qaanghakun suupumakanga qengakek mellulukek nuqneghluku.
Legannguq pegtaa qengagmikun agepsughtaaghumaghmi melulghiistun.
Qikmighaghhaq tamaani igleghqurghalghii, qenwannguq uullghaghtuq.
Nenglaqumakangat tuqwaalghi qikmighaghhaq taana.
Taawanguq nekevluni aga navek aghulaquq, piniighlluni.
Taam ungipamsukaa Utataawetem.
Taananginaghhaaghsimalghii Utataawen maaten Ungazightellemni kingulighmi.
Tawani siivanlleq tamaana entaqun tuqulaghaasimaniluku.
Amen qellinelguftuq, elngaatall siivanlleq tamaana aarraatesluku.
Tanqit naangenghata siivanlleghhiinaat meghsiiqiit kelengakluki tawaten guard-tetuftut.
Ungaziq suulyaghllagughsimalghii tamaani kelenganaghqwaamakanga.
Taagken movie-lluta, nagneghtuq Maynga apeghtuqani esghapagesqelluki.
Taana Qaghluuyam ighneqeftaa maghyaghqughtekluku elngaatall qiifqaghtamsuwaaghusalghiimeng iiggeteng paatgutaghtaqluki.
Juice-mengwha tagitiinkut tamaaken Ruuseghmiim aghnam saam, meghaatameng.
Upughaghllaget upughamaghllaget, Ruuseghmiit apeghtughistet.
Iyataghtestegpenaamta igaanneghmeng taaqenghani.
 
June-mi paninang tawani igaataqeftut.
Tuqlughaasiq kavilnguq sayuwaqaat, lengaaghuutaqeftaa.
Igaghyaq uglaapigteftuuq.
Igaghvigat aangeghllagtuq.
Qafsinguniikaat sixteen-nguniiqaat apeghtughistengat.
Kiyaghtaallghem Allangughnegha 
Lighthouse-elguftut.
Lighthouse-a aliitaqelghii Sivuqamengllu entaqun.
Maakenllu akisqaghutaquq, uusqapigteftuq.
Qateghrakegtameng piineqluni pikanteftuq uziveketaaghet.
Estamagyaguftut akisqaghutangi.
Yupigmeng kelengakistelguftut family-t.
Atghaghyaghqaanghilnguukut taangavek Sivuqaghhmiini.
Taakunguftut angyaghtengit eight-nguftut Ungazim taakustaghhiinaat aghhutanga tamaghhaan angyaghtut pingayuneng inglulek angyaq.
Hour-a kaanneghhani taam umiilgem Kingum, Mayor-ngan, umiilgan Ungazim qelghaqii hour-a kaanniluku angyaghuutesqelluki.
Taawa anuqataghaaghngaan angyaghuutaqut.
Esla seghleghwaaqelghii uteghnighaqut sangunateng.
Ivaqaankunun tawavek, iglinegha estuwaaghsimalghii.
Aklungilqaa Ungazim.
Aklungilleliisimakangi taakut Ivaqaam avaqutii.
Kusukaq taana estuwaaftuq, taana naliq ighnegha Angunguftuq ama sastenguuq.
Taana Pikesaq angyalek kayaalqiimalghii upenghami ataasimi one thousand dollars (one thousand ruble).
Angyaghniillghem teghikusaq unakelgha 80 maklagsaghqaayaghpetut, 100 ayveq, 60 neghsaq.
Taakunginaat Pikesaankut tungqaghaghsimakangat unangniilleq.
Taawa one thousand ruble-meng money-meng win-emakangat.
Manughaat qepghaghteghllaguftut.
Angtughpagllaget iinguniita amiiqilaghluki uqiighumaaqegkangit.
Taghyulighluki entaqun angyaghpagteggun taakmavek aghviisimaaqiit.
Ungaziq tawani kingulighmi mangunatughniighusimalghii.
Eslequunkugneng, kemekragenkugneng.
Tukfighluku lliighumakangat neqseng, ellmeng siqluwaqsaghngaaghmegteggu.
Taawa igaghvigem kelutangani aapqaasighnaaqughllagek.
Aghnat siqluwameggnun siqluwaghquluteng, sagneteng imighluki tawavek aapqaasignun aglaghluteng, aapqaghluki taglaalluki neqeteng, estuwamun lliviksaghtughaqiit neqet taakut taglaatkateng.
Estuwaanun piinga, mekestaaghhaaftuq estuwaghpigaa.
Taagken tukfighiluteng ware house-enganun aqfataqut, ware house-enga esghaghyaghtiisqaat, ware house-eghnaaqughllaak inglunga saghyaghllaguftuq, inglunga taagna nanaaq, amaa, allaaghhiinaq melquq, agaghquulluni ayuqeftuq.
Kaviipik, silver fox, sangusiq amiiraq, beaver-a amiiraq, neghsam amiira taagantuteftuq akingat akikegkaat.
Taawa neqekranglaghvilguftut.
Tanemlleqa tawani neqekrangllaghvigitnun gaaghviguftuq.
Aantunguftuq Yupik, akuzikayuk whangkutestun, half breed-a Ruuseghmii, upughaneghllak ama whangkutestun akuzikayuk.
Aghhutanga tamaaghhan neqekrangllaghllaguftuq, estuwaghmeggnun, eghllipameng tamaaken.
Aghneghmi Ivaqaankut taakut, Ivaqaam paniga neqekrangllaghtenguftuq aghneghmi.
Unugmi taana Aantu, Aantunguftuq yuggaq half breed Ruuseghmi whangkutestun akuzikayuk.
Uuggneghtuyaghpetuq mekelghiighuluni America-m angyaghpagakun akmavek Seattle-mun.
Taanallu Piigla ungipamsugtuq sivulighmi tawani pangeghtellemni.
Seattle-mi uksughtekaaftuq aatgha Piiglanguftuq, nenglataalghii yuggaq.
Ateq uglaapigtuq.
Taakut tukuqegkanka, Mayngam atakeftaa sivulighmi Pistanguyaghtuq, kingulighmi Ruuseghmiit pillghat, Pistangunaniimalghii.
Ruuseghmiini qilghaghnaaftuq, kaynguunaaftuq Pista aatghuluni, aatgha simiimakangat Qerngughtekaghmeng.
Qerngughtekaaghsimalghii.
Kiistivik Tukalegaghvigmi 
Dance-evilguftuq, dance-evigitnun piyalghiinga Kiistivik tesqamanllaataghpetuq.
Nukalpigaq taana 20 years igaghyaghluni uteghnighaqeftuq Leningrad-meng.
Elngaatall apeghtughiiqeftuq guitar-emeng, violin-emeng, nengtaatameng.
Elngaatall aghnaghaqulluni seghleghlluguut, guitaremaghmeng, violin-emaghmeng, accordian-emaghmeng.
Kiistivik taana takukestaghaa mekelghiighem qamaten.
Dance-esqelluku ellngallu, ataasit aatqaghtaqelghiit.
Sivungighluku ketngini itegani kevegluki ketngiggiinaagni tuullukek papereghtitaa.
Kiistivik nekefqaghtuq.
Kiistivik tusiigaghllagulghii nekefqaghsimaghmi aga nalukaalluni araqaamaghmi aga ellngistun iiggeni qukamikun whaten inglugtun piwhaniiqluki leganqun napaqaq taana uzivaghaghtaqluku sighlaghllak.
Elngaatall araghaat, aatqaghfikaqaat legan aghnaghaat, mekelghiighet kipullginaalluku, araghqiiq Kiistivik.
Araghqinaqsami, sangwaa Ungazighmii mekelghiiq takukestaghaa, tawaten dance-emaghmi iiggeni qukamikun inglugtun nekeglluki, taawa legan ellngistun Ruuseghmiistun ketngini napaghlluku aga itegamineng aga papasqitaghvikaa, aga nekefqaghtestaa.
Nalukaataghsimaghmi elngaatall sighlatut.
Naangniitanga Pangeghlleghma 
Taagken navek pilaataghtukut.
Tawaten iiwen dance-evigmeng taglaghaqukut angyaghyagniluteng, piyalghiikut uughqaneng angyaghyagaqeftut.
Upughatiit, tawaten maakumiistun upleguteghllagaqegkangit quyakem elngaatall.
Qitevumanguftut, akuzipigmeng aghsaan ayuqeftut, iitek akuzimsiighaqut.
Taakunguftut tengtekat Qiwaaneng.
Avatmeng pinguftut, Qiwaaghmiit taakut esghaqanka Sivuqami tengtekat.
Taana Ngepenkawaawetnguftuq ataasiq liigikaqa Sivuqamun, akuzimsiiqayuk, Gutgugyi.
Gutgugyinkuk, Gulgugyinkuk taakuk anglegutkullghiik.
Piluwugem liisimakngwaaghii taakut Gulgugyinkut, Gutgugyinkut, Piinliitenkut, whangallu esghaqaqanka taakut tengtekat.
Taana akuzipipagigalnguq Ngepenkawaawen, kiyang qiteveghllaguftut.
Nagallghiini qitevet tamaakut liinnaghpetut, liigiknaghaqut.
Taam tukughma Mayngam apeghtughaqegkanganga.
Ruuseghmiistunllu qitevmengllu.
Aghhutanga tamaghhaan ighivgaghmi ungipamsugutaqaanga.
Taakut Ataayaghhaam pillgilliqutkevzighii suqaat Ugriileghmun akikesaghtughtestekii, mayor-ngakun, umiilgakun Ungazim.
Tuguvzighaat Ataayaghhaq, iwernga peglleghqusimakangat.
Atghaghnaqeghngaamta piniighteghngaan wiin nuqneghiinkut.
Ataayaghhaq apeghiighnaluku.
Atghaghnaqngamta, igaq, tespamum Ungazim igaa, quyngim amii atghaasaghqaanghilnguq Sivuqamun, sangwaallu tamaana ilanga.
Atghaghnaqngamta, sivukluku taana wiin, atghaq pivagilgan, taana Ugriileghmun Kingunguftuq Mayor-nga Ungazim Ataayaghhaam suqameng akilpegaghyaqaq veghutiit suqii pinaqenghitiit.
Taagken atghaghtukut.
ESTAMAA 
Ayumiim Ungipaghaatangi 
Singaaweteghllagem Ungipamsuwa 
Puughhutem Apellgha 
Neghighluku aghnaghllak taana Singaaweteghllaguftuq aatgha, Pilugugenkuniteftuq Sivungami.
Taakut Pilugugem avaqutii aflengakeghllaguftii.
Quunpeng angighaqelghiit.
Esnamun tawaten alla piyalghiikut kana tekeghaani angighaqeftut.
Tagsighluta aglaghtuusamta ungipamsugutiinkut.
Qenaaghqun aqumuulluta whangkuta nagasaqefut nunanighllak.
Piyalghiimi, ellnginnguq sivukluteng Sivungami kiyaghsuwhaaqaaftut salin taakwna paaghqilluku.
Neghsaghllaguyaghpetughnguq qazigyameng neliyuwhaaghaqngameng.
Repallnguq aftavingllaghluteng pikaaftut quugmeng, unaghsimeng.
Qayughllagnguq unaghsighllaguyaghpetuq tamaana.
Ellnganguq taana quunpeng piyuggaghmeng Sivuqaghtaqelghii, akmagaataghluni kaataqelghii.
Taakwnanguq maaten nalugvigughtekaq naayvaghrugllaguyaghtuq kiiwem esnenganeng kenlekluni.
Piyuneghmininguq kiiwem esnengakun tagiiqelghii.
Tekeghaanguq taana pengugrakegsaghtuq minglengallu iggagrukegsaghpetuq.
Iiwhlakayuguyaghtughnguq kanaverugllak repall talughlluni.
Iinghusalguftuq wataghllak iiwhlanghani taangavek ateghyaqunaki pisqellelek, ulefqaghtekayuguniluku sukatepiglluni.
Ayumighnguq taghnughhalghun tuqulaghaatkaaftuq iiwhlagmi ulefqaghulluki.
Ilangani tawaten ellngit neqangisagumalghiit, iyataghniqumalghiit.
Talwanguq tawani tepiisagllak, elqwaaghisagllak.
Elngaatalnguq quunpeng esnighqwaghaqelghii taana Singaaweteghllak.
Sameng naalkunnaluni elqwaaghhaghmeng.
Atgenra avangisagllak.
Alla unaangupiglluku esnighqwaghluni piyalghiiminguq tekeghaa, teskananguq, iiwhlagluni ungaverugllak ayuqeftuq.
Ungallunguq elqwaaghtuftuq qiliighnaq, enraq iinghusalgulghii.
Saamallu enraq ellnginaghhaalghii taangavek atghaghyughngaaghmi.
Aqumluni taangavek ayuqluni esghapagumalghii.
Tawaten aqumtaaghngaaghmi paaghqilngughmi, pama kelutanganeng kafsagtaamalghii.
Qiivyaqminigu taawa temngi nunameng amik qelpaghmi, avangisalghii.
Aghnasqughhwaghnguq aanaqeftuq qalipaakaghlluni, nunameng ghhataghngaghmi.
Naten qalighhaagni kafsagtaneghminikegnguq ellnganguq legan nunakiighwaghaqelghii, saaqelghii kayaalinginaghaqelghii.
Elngaatall qevuulluni ellpeknganaqaqelghii sanayukangatni.
Naqamnguq, qalighhaagni kafsagtaghnaninghegkeni avangiitaqluni.
Legannguq qalighhaagni kafsagtaghaqaak ellnga uniighnaqaqelghii, qevuutepiglluni iwernga esteqaqelghii, teghhumanaqaqelghii wata.
Taagken aghnalqwaaghhaam pimakanga, Kii aghnaghllagmi whani, aghtughamken seghleghllaguuten elngaatall iknaquten.
Whanga aanvikamken kayusighnaaluten neqangisalghiisi.
Enta tawani utaqiigi ungavek saghnayaannaqamken. 
Naagunguq legan aga atghaghtuq taangavek taluqaghlluni qalmesat awatangitnun.
Naqamllu mulupagpenani ukanguq aliightuq.
Kaasalghiiminguq kenighhani imighllagluku.
Pimakanga, Enta kenighhaan. Keneghmini aghnasqughhwaam keniinun katagumakangi.
Esghaghyaqminiki, elqwaaq, tepaq, uupa allaaghiinaq.
Llaaghanwhanguq neghegkat.
Siingenllunguq pillghughulluki neqengegkat.
Tawaten ungipamsugumaluku tagitugrugmi agluk allgeghtuk.
Piinkut whaa, Esghapagtekek agluk ayemnnaqagka.
 
Ayveghem aglukek tamaaken tugulukek napaghtaak.
Taagken tazingapighqaaghluni uyghagmeng tugulluni agluk milughyaqminikek unaklukek agluk ayemkaghaak.
Agallu agluk akuuraallutek aglum qukakek ghevuk.
Suna araqrugta, Aagluk ayemtagkaa.
 
Ayumighnguq ellngit tawaten naghaaqayudet.
Akuuraallutegnguq agluk ghevaqelghiik llaaghan.
Taananguuq taawa Singaaweteghllagem ungipamsuga.
Talwa salin quyngighqwaaghet nelillghilluki.
Ellngitanguq Sivungaq neliyuwhaaqaqaat.
Kuugghegkenka Mayukaankuk, Amagunkuk, Piinteghlam ighneghqek.
Nanevgaghhaam Gugiingem Kasivagutellgha Nanumeng 
Puughhutem Apellgha 
Ungipamsuk ayumiq yuggaq Pugughileghmii Gugiingen, nanevgaghhaaghsimaghmi.
Sukasalghii, iknaqsalghii nukalpigaaluni.
Nanevgaghluni sananiimaghmi, temngi esnamun ukikaghluni sikugnun kanavengiighhaq piyaghluni analghughllaget awatangitni nanughllagenkuk kasivagutkak.
Nanuunnguq tamaakut kasivalghiini sughugikayuguut qimagigalnguut.
Legan sughukaa uka.
Aatak mayughaghtekaq analghunun.
Sangilnguq sanqutngilnguq iwerngaqun saviggani tafsimikluku.
Qaygeghteqaghlluni uteghmun qiivyalghiimi, uka legan nagneghaqeftuq nanughllak.
Aatakqun temngi saviggani amaaghaghlluku quulmun nengugulluku pimalghii, Whaken pilleqamken, whaken pilleqamken! 
Kii, nanughllagnguq tuukghaghteghllagluni legannguq aga siigteghllagumaghmi ketmun pakegsimalghii.
Pelleghmun anagniighutusimalghiik.
Ellnga quulmun pamavek kelqaghtiyaghtughaghtekaq.
Pugughileq uusqalghii pamanlenguq nengat.
Iwernganguq nani kananingiighhaq tuqutkaat malighqaghluku.
Qilagem Taghnughhaa 
Mekeneghsim Apellgha 
Tawaten Pagaliit aghnaqegkangat, Pagaliit entaqun ungipaghiitneng, angayuqamineng ungipaghaq entaqun liiquqaqegkangi.
Ungipaghaninguq imani, nenguq tamaana tanemleqa umiilelek.
Umiilga nunam tamaatum tallimaneng panilek.
Uksaaghunneghistenguq aghnaghaat pagunghaghteng piiqegkangat.
Elngaatall inghuyiqutaqelghiit.
Tawatennguq inghuyaneng kaanneghata naangita pikegken aakiitneng inghusitiit nivughteghaqegkangi.
Alla tawaten ayumiqulleq piluni, pagunghaq saghnayaghqaaghlluni inghuyalleghmi tawaten inghughngaaghmeng uyuqlighpigaam naniqaaq anglegutmineng sanivaghqaaghluni taghnughhaq nagaqughwaa qiyalghii.
Ighninghhaq taghnughhaq qiyalghii elngaatall.
Tawaten nagataqluku qiyallghakun taakwavek piluni kaasaqminigu taghnughhaq ighninghhaq mekelghiighaaftughnguq.
Elngaatall aneghrengitkemmeng tuguluku niivusghaminun kanaghtaa.
Kuugghilnguut whaa sumeghtaghaghyalghiimi seghleghhalek angayuqagkenka quyaknaqaak kuugghilnguut.
Taagken uteghnightuulluteng tawaten emta naangita almesighhaghmitun aakiitneng whaken inghukegkiit nivuqangi.
Uyuqlighpigaam inghusitaa katagyaqminigu kii, aga sangwaa ifkaghtuq.
Piyaqminigu taghnughhaq enraqlu mekelghiighhaaftuq.
Ii, quyaknaqniiqaa aghnaghaam piyaqminigu, tengvimun, kipullegmun, naangan piyaqminigu.
Kii, aghnaghaq seghleghhalek waran atan, ugwika nunam matum umiilkenghisaqagu.
Sakusiiqnaqlluumaftan elngaatall.
Yungunang aqsangumazin qavngaq. 
Aghnaghaam ungipaateghngaatni aygughikaa, yungunani aqsangestaa legan.
Ugwini nani qaga yugni qerngughtaaghullghiit.
Iteghyan, Kii, yugmi whani, panigpek kayngusaghaatesnaqlughaaten sakusiiqnaqlughwaaten.
Waran nunam qagum umiilkenghisaqangaten.
 
Saa, sangama? 
Esghaqaghhuqun taana taghnughhaq.
 
Yuuk sumeghtaghaqaghluni, Naken pii? 
Entaqun esgha yungunani aqsangumaaq. 
Yuuk iisqiighulluni panini pii, Whaannaanghituten, aanesnaqamken, qagavek lliighnaquten.
Nunalgutemnun qagavek talwa kinkunun iteghtesnaanghitamken, liilightuunnaqamken, tesqagavek temngi lliighnaquten. Taawa aanesimakanga.
Nunalgutem nangllegyaguteghngaaghmigu qayughllak piligu umiilgem iinghuskanga.
Taawa tesqagavek lliightuq.
Uksaaqestaamakanga, kumlaluni aqlaghaghtaa, kumlataa.
Ighivgaghmi tawaten tanqighllugllaak, taghnughhaanguq qiyaghllak.
Sameng tesqagani azigutangllavyiighluni kiyaghtaaq.
Wata aqlaghaghtekanga kumlakanga.
Tawatennguq uteghpaarkitaaghutaqaa.
Qenwat mengilegyagulluku piiqaa, Taghnughhaghmi whani nangllekegpenanga qiyaaqii, piyaqnaan whanga lliighllunga. 
Tawaten uteghpaarkitaaqestaghngaaghmi hiik, tanqiq mamlegpaguutuq.
Tawaten uteghpaarkitaaghngaaghmi mem tunutanganeng, Kii aghnaghaghmi whanii, nafughnaghquten ellngaatall, aqfaaqamken.
Wasaq whanga angayuqagken nanglegyagullukek, nanglleklukek avangilnguuk ighneghilnguuk, elpegun tuunegkaqsaghagka ighneghqameng.
Tagi maligtinga aqfaaqamken.
 
Piyaqminigu yuuk, qateghrakegtepiglleghiimeng, qateghrakegtameng aatkalek.
Qimugsiiftughnguq, qikmii qateghrakegteperuwaaghet qamaglluteng.
Tagi iitghi taghnughhitegnun tawavek. 
Mayuutaanguq, mayuutaa. (Uyatupigsimaa pamavek qilagmun.) 
Tawaten tagtalmi aghnaghaq meqsugtuq.
Salugnaquq meqsugem ikfiqestaa.
Yugem akuzitaqsaqanga, Seghleghhalek kaasaghtughtukung, kaaskuvek meghellequten. Seghleghhalek sakniquq salugnaquq.
Qenwat yugem pii, Aa-a, tawani utaqiigii meghqutqaghnaqamken.
Wataghllagngaam puughtesaqunang.
Taawa puughtesimakuvek qayughllakqun elpek pilqegken taawa iflallequten. Naagu aghulaquq.
Legan aghulaqluni mulughpagluni mem pii, Aghnaghaq uyuq ukavek qiivaghten, esghaqaghngaqun.
Aatkapung naavghuteltegneki. Ii, iiknaghhalek, Kii, aghnaghaq una quwayuwigataghhaghmeng elngaatall.
Waranngam taawa qiivaghtiit. 
Qenwat aghnaghaq nuqesaghluni qiivuq.
Piyaqminigu kaay, tagneqgalek qallevagkek ngevreghagllutek.
Aatkapung naavghuteltegneki, ukut aatkanka esghaqaghqiqun pinighllaget elngaatall.
 
Yaghlegillu ineghtengngwaaqaqsaghaanga wataghllak kitumun puughnayukanganga.
 
Elngaatall puughtaaten taagum yugem.
Pinaanghituten, naten pinaanghituten. Qinunaghhalek.
Qenwat aghnaghaq aaghteslaataghtuq.
Legan qallevagegni mataghllukek ellngan qallevagkek taakuk aataak, melngunguluni qamiyem ingleghaan akulangakun ifkaghtuq.
Taawa aghnaq taana ellnga, aatkii aalluki taghnughhitegnun iteghtuq.
Mulughpagllagluni pama yuuk uteghnightuq.
Aaptaa, Naagu qaamnaa, saluwaaghtuten?
 
Yaghlegillu utaqiigaqunga! aghnam puughtaa.
Aghnaghaq saluni pili sama melngungughlluni, akuzinaluni piyaghtuq, temngi legan aneghteghllagtuq.
Naagu aga unilluku igleghtuq.
Yugem liigikaa, liigikeghngaaghmiki igleghtuq.
Taawa space-mi entaqun nani tespagani kiyaghtuq taana melngungughlluni.
Tawaten tagtalmi tungtunnguq uka tagiiqut qerngaghneghet.
Amigiinnaqutkaqsaghtughnguq, akliinnaqutkaqsaghtughnguq imanguq aga alpagaqut kaatestegpenateng, sukangilnguq.
Taawa tawaten kiyaghtuq.
Tawaten alla uka tagiyata, ukanterugpagllagluki ima sivukaghqiitnun amigiinnaqutkuq.
Sivuliit qenwat aga, qenwat naghughtut.
(Taana pegtaghlluku tespamavek lliighnaqunga.) 
Taghnughhaq qiyaghllaak, yugem liigikeghngaaghmigu.
Navek piluni kaanneghmini piiqegkanga, Saaqsinmi naqam aviillemni? 
Sasqellunga piiqsingaa kakiiqelghiinga, wangiiqelghiinga, tekengllaghaqelghiinga. Taawa yugem nepiighutaqegkanga.
(Taagken taawa tawavek uteghtunga).
Aghnaghaq taana tungtut uka tagiyata, sivutghulluki elngaatall tuumkaghqiitnun amigiirragkiightuq.
Kii, sivuliit aga naghughquutut.
Kingulighpigaghhaam nalighneghakun agtuqaghaa legan, qallevagkek quupaghsaqminikek, aghnaq qallevagmineng aanyalghiimi, aghnaq legan mataghmi tawaten.
Taawa tawaten kiyaghtuq.
Tagtalmi yugem aatkameng kelqulluku ivaghyaghtughaa.
Taawa naalkumakanga.
Pimakanga, Kii aghnami whanii taamengwha tawaten kiyaghtaaghaquten, pineghllupigumazin elngaatall.
Naagu liilightughwaaghyaqemken wataghllak puughtestegpenang pisqelluten. 
Tagi maligtinga taglaannaqamken.
Kaaskuma tespamavek tuungliiyugsaqunang wataghllak pilghaaten. 
Mayuulluku kaatutaa, legan iteghtuq kii, taghnughaan quyakumaan takuluku qetlleghaataghaa.
Taagken tawaten kiyaghlluteng, qavangllaghaa taana aghnaq.
Puughtisteni qavangllaghaa, qavangllaghaa.
Qavaghtestaa kenghek kumaghllukek.
Qavangllaghluku tagtalmi takuyangllaghaqluku, aghnaq teghtughnanightuq qavaghtuq.
Taana puughtistenga aghnaq.
Taagken qavaghyan, kevegluku kenghegnun tazingavek aglaatekestaghaa.
Kenghegnun miluutaa, yugem taam mayuutikam.
Taagken aga aviilghwastun ukikaq kenghegnekun taaggun.
Taanata ungipaghaq tawatelnguq, Kiyaghneghenkuk Satan-enkuk.
Taakuk esgha ungipaghaatek.
Kiyaghneghllagem ighneni nunamun whavek tuunegkaqsaqanga.
Nunam yugan tugukliimangilkanga.
Tawatelnguq Kiyaghneghem Satan taana asitmun egtekaqegkanga.
Ungipaghamta title-ngata taana.
Paninang akeqluku keneghmun anusimingllaghyaghqaqegkanga.
Taanata ungipaghaan yulgutemnun ungipaghaatkesuwaqegkegka.
Naghuyangughtekaq 
Mekeneghsim Apellgha 
Taanaa tanemlleqa Imingatem ungipamsukaqegkanga.
(Aagna paniggaqa whanga Naghuya. Pugughileqlu naghuyalgulghii.) 
Naghuyam taam atiiqeluugutanga, Naawyanguyaghtughnguq yugem aatgha taana.
Iikulluteng entaqun Pugughileghmiit ighnequllghiit.
Taawa Naghuyam taam, kiyaghtaalleghllagem entaqun kayusilleq tuunyaqminigu.
Entaqun Naghuyamun tawaten naghuyat kayutkelluki qutengestekii.
Taawanginaq liilightughwaaghluki pikaqsaqangi, wataghllak kelutmun qamaglluki ingaghquulluki qavaatesqelluki kayagtekaqsaqangi.
Taana ataasiq entaqun nukalpigaq sangwaa entaqun aygughitaamaaq, pineghllugumaaq tawaten ungipamsugughsaghqaaluni.
Unaami aghsaqanga taakut kelutmun ingaghquutngalghiit, quutmelluteng elpekegkat.
Taana aviituq.
Taawanguq Naghuyangughsimalghii.
Nani pennani naanlluku aapghaqsaghaa Imingatem ukunun legan Aglughaankunun aghqesaghtughvigat.
Taana Naghuya ellngan talwa esghaqaqniiqaa Imingatem, yuguyalghii taana Naghuya.
Taawanguq melqughlluugteghllagluni lliighumalghii.
Qalghillgha iglaglluugteghllagluni.
Taagken esghaghnanighaat entaqunnguq aviighusimaaq.
Taanatanguq esgha sivunghat taakut Agaankut.
Ungipaghaq Alingtiitunga 
Qagughmiim Apellgha 
Ungipaghaninguq imanii Alingtiitunga taana.
Alingtiitunga qerngughtiiq elngaatall.
Kii, Alingtiitungameng alingigatutanganeng atiimaat entaqun.
Ima tazimkerugllaak ungipaghaq taana Alingtiitunga.
Upenghanghaninguq Pungughmiit sikungiinneghani taakwnaa, enlegmun pagavek aghviqiighaqelghiit.
Upenghiiyaghtughaqut mainland-mun tespagavek.
Upenghiigaqut tespagani neyeng Punguuk unillukek.
Alingtiitunganginaghhaq tamaantaqelghii nemi tamaani.
Sumeghtaghaamalghii, Qayngun whaa sangwaa qinuyuwaaghllak pillequq tughneghiighnaqsaqumkek Punguuk, entaqun. 
Esgha ayumirugllagughngaaghmi nenglullulgumaaq alla, sivuliighiit aagkurugllaget entaqun.
Alingtiitungam taam sivuliighani naafqennaqii.
Elngaatall tughneghiighnaqumakek Punguuk.
Kelguumalghii, kelguumakanga Punguum yuga neghyiisqelluku ellmeggnun.
Nenglullugnun kaalluni nenglulluget qineghlluki aatghit tuqlughraghluki nagasiisqelluki Puvallanaqniluni.
Taakunun aglaghluni taakwna atighluku puvallanaqniluni nagasiisqelluki.
Elngaatall neqengnaqelghii Alingtiitunga.
Apeghiighyami kenghhwak kumaghllukek, sasiqumtaaghat ayumiq kenghhwighluteng neqa kenghhwam uvitanganun llilaghtughllagaqluku.
Wuututkaghqani tiguynga sangwaa, tiguynget tamaakut aksigutaawaqut, ayumiim tiguyngengi.
Anighqutni, tamaakut tiguyngetlu iighluki navek tugwaaghesnaghyaghqaaluki.
Kelguqaa elngaatall Punguuk.
Iii, whanikukestaq maliglluku tughneghaluwhaqaa qerngughsalghiimi elngaatall.
Ilanginguq minglemeng tamaaken iitghaqelghiit, ilangi quulnganeng paagken ukigaqelghiit.
Ilangi minglemeng naken taagken, ilangi samaken nunam asinganeng mayughaqelghiit.
Elngaatall tughneghaq qerngughtaa.
Taawa apeghiightunga. Iwerngaqun tughneghaluwhaq neqmun whavek sekequullghii.
Taakut wuututkaghqani anighqutet tuguluki aliighaghutkelluki quutaa tuququghllagaa.
Ilanganguq alignapiglleghii aga nunam asinganun iitghaquq, pagavek qilaganun, minglemun.
Ilanganguq aamta natelnguut, temngi tenputaghaaqelghiinnguq tamaani tughneghaaghngaaghmeng elngaatall, taawa alingruughem angtalanganeng.
Tawaten kelengaruughtuq Alingtiitunga.
Qavaghnanightuq saaq kelengaaq, akinayukangatni.
Elngaatall qavam sakniqesatnii (ii, aghneghem ilangani qalmesaghllak iineghminii quutmun lliiqayuk) qalmesaghllagmun teskanavek atghaghluni qavangsimalghii, iyegni suqwaghhaghmeng ayagsightughlukek inglugtun, esghapapiglleghhiistun legan qavaq.
Iyeg naqam taghpaghrakegllagek, taawa qavaghtuq.
Ii, mengeghagllagem teghtughtaa elngaatall.
Ii ii, paganguq esnami tughneghaq qerngughteghllagluni.
Guutukaghani taakut kelqelluki tawani.
Kayagtaghwaaghutaqeftaat tughneghaalgutmeggnun tamaavek.
Imantaghaay aa uygutigu, uygutigu. Uygunnalukunguq Alingtiitunga.
Nakaan, nakaan, nakaan, aa Kanantaghaam pinaaghaa. Kananlenguum tughneghaamnguq minglenganun kayagutaa.
Nakaan, nakaan aa Pikantaghaam pinaaghaa. Pikum quulvanlenguum tughneghaan.
Kanantaghaghmun pisqaqluku elngaatall, kayagtaghwaaghutaqeftaat.
Ii, sumeghtaghaghtuq aa taawallu whanga.
Maketqaghutkelluku guullaataamakangi.
Aniighwtaghqaa elngaatall tuququghllagluku.
Taawanguq tughneghiighutaa.
Naten kiik lliinghani atghaghtuutkayuget enlegmeng tespagken.
Atghaghtuulluteng elngaatall uksaaqestaghaa Punguugni tawani.
Aqlaghaghhneghaniqun mangteghat saaqelghiit miigtaghaqelghiit wetngaaqwaaqelghiit aqlaghami.
Takevuq igleghsimalghii, Alingtiitungam kelengakumakanga, saavgumiighwaaghluni ii, uyiiq, kangii iiyakun kanaghlluku, taagken nuqneghteghyaghqaa.
Wetku kaaskan naghullegyaghqaa.
Mangteghanun kaanneghminii qagughmiguteghllagaqluni siklaalluni.
Qama akitaqegkangat tenglugtughaqegkangat, kii iqlinqegsaghmi payugtekestaghaqelghii siklaalluni.
Iinghusimakangaa ellmeggnun kaaskan akitefqaan tenglugtufqaan pisqelluki.
Taawa ellngitnun piluni, akinneghinneghatninguq, kii ii, qenngulliqeghllagluni payugtekestaghaqelghii.
Tawaten siklaateghllagaqelghii, qagughmigutaqelghii mangteghakun.
Taagken ketmun taakwavek, siklaalluni akinneghisatni, ii qenngulliqeghllagluni sivugtekestaghyan naghullgaa.
Ii ii, nengsalghiimi elngaatall Takevuq anagniighyalghiimi.
Uyiiq qamaken nuqneqanga elngaatall.
Nenglu pikegken seggumakanga seggumakanga, naangnaqngan uyiighem kangii kaasan peghqaamakanga.
Saapgutaa, Takevuq sangwaa taana.
Uksaaghmi taakwani uksughluni, Alingtiitunga piyaataaghluni navek taangavek, mangteghaq suna taana.
Meghmesimaaq entaqun.
Taawanguq nanevgaghllak Quulqitegni aqumluni ii.
Tamaa yugtuqaq aghnaghtuftuq.
Upughataat elngaatall.
Gaaghunnaqaat.
Nanevgaghllagem aa sivuglluningughaa, Aqelqaqa aa Alingtiitunga gaaghutegguu.
Gaaghuteggu neghestegguu tuugkarraagmeng, giimarraagmeng, iquuyarragmeng. Ahaa, gaaghutesqumakanga.
Atightughluki imanat sangwaat giimarraaget, iquuyarraaget, tuugkarraaget, tapghaaghaat.
Gaaghutaat elngaatall.
Ugulluteng neghumalghiit.
Neqnighhalek imanaq allaaghhiinaq neghaa.
Iwerngaqun kepsughaghiighluni Alingtiitunga.
Neneghmeng taaqsan nanevgaghllagem taamnguq qiivluni qaallgutaa, Alingtiitungam aa sanqutaani ellmineng neghii. 
Legan tawaten piiq, ii angvanghakun ugmestaallghakun tuugkaq, giimaq, iquuyaq legan piisqaghtaatuq, tapghaaghaq tamaana uyiighaq.
Sanqutaaninguq neghumaftii.
Taawa tuqumalghii Alingtiitunga.
Tefaay! 
Yuuk Neqengyuqaq Ungipaghaq 
Siftuutem Apellgha 
Ungipaghaninguq imanii taananguq yuuk neqengyuqaq.
Elngaatall neqengyupaarugllak urang.
Quunpenguq naken piyaaneng, angyaneng kaanneghmini neghsaghsighaghllagluni kaataqelghii.
Aghnam elngaatall nulighhan nefkughllagaqegkangi ilangi neqangi.
Amiirii nayugluki, nayugluki neqangi kanaghquutaqluki.
Tagtalmi taagken yuuk neqennanighyalghiimi, neqmeng kaatunnanighyalghiimi, ima neqengllaghllakaa taana nefkughllak avangiitaa neqangiituk, yuuk neqengyiighusalghiimi.
 
Neqengnanighyan aghnaq sumeghtaghaghtuq, Upuupeng nunivagseghaghhaghmeng piyaquma entaqun neghnayaghtukung ighivgaqun. 
Pennanun nunivagyaghyalghiimi, tawaten saghnamaluku, ugwinganguq uka kalefqaghteghllagluni qayaghhaa taglaghyalghiimi.
Kii samanguq usingighyalghiimi neqeghllak ugwingan qaakumakanga.
Nakennguq pennam saaynganeng taakwegken aghnaq aanluni kayusiilluku imanguq aga iteghaatuk pennam saaynganun, uyghagem asinganun, amiganun tawavek iteghaallutek aganguq uumgutuk.
Aghnaq sumeghtaghaghtuq, Ugwika taameng neqengyiighullii, aghnameng naalkusimalghii pennam saayngani whaa. Aglaamalghii nunivagtegpenani.
Kaasan ugwini pemakanga, Sangavek neqengyiighusin? 
Esgha sangama neqengyiighuskanganga. 
Taagken aghnaq quunpeng aghhutanga tamaghhaan pennam saaynganun pighllagughtuq.
Ugwini aghulaqenghani ellngallu aghulaqaqlluni.
Allamenguq piyalghiimi ataasimeng aghneghmi, aghnaghnguq taawa pennam saayngani aqumgaaqeftuq, iwhani pellugtughaqeftuq elngaatall aliineghllugllagmi.
Takumakanga aghnam taam.
Sangavek agavek nemun agliigasin, ellnginaghhaghpek pellaghyugigasiin?
 
Nakaa, nekaqa una neghightaagunga una nekaqa whanga. 
Kumakiitaghteltung? 
Aa, aa ighsakestamikunnguq angeghtuq.
Taawanguq gaaghaqeftuq neghsameng eslakun elngaatall.
Pimakanga, Elpek sivukluten kumakighlaken. Aqumluni taagken ingaghtesluku kumakighaa.
Qavangllaghaa elngaatall kumakighaa, imanguq qavaghtuq.
Qavaghyan aghsukestaghluku nunakun llikestaghluku ugkenga taana qallaqughllak tuguluku sigutangakun aghnam kuuvumakanga legan tuqulluku.
Iilqwa qaamna, sigutkek paneghyalghiimek tuqumalghii.
Tuquyalghiiminguq taakwavek iqraghqelluni llangaqanguq ighyaghqesalghiimi iqlighmi.
Aqumesluku, aqumevyiightesluku, pellukaa tawavek, iiggengii piifluki, aqumgaan tawaten unisimakanga.
Unillukuu pennam qaayngani taklaghlluni kelengakumakanga qayaghhaq taglaghyaghqaq, ugwini.
Kii, ukanguq taglaghyalghiimi usiighllagluni, kalefqaghteghllagluni.
Taagken kaasan esnamun kaalluni nuliisiini taana, aghnaghani sani, elngaatall pimakanga, Kayusiisaghtughnga. Tuqukaalghii avelghaqiinaamakanga.
Egmiinaq sukalluten aghnaqelqusigpenang kayusiisaghtughnga.
 
Naqam iqlighpek tespikani esghapagnga.
Egmiinaq tagi kayusiisaghtughnga neqeghllaguunga kayusiisaghtughnga. Avelghaqiinaghaa.
Uguminaghnaghhalek naqam iqlighpek esghapagnga. Qenwat sakrituq.
Uughqaghlluni sayugaghsaqminigu imaninguq uniistaaghhaaguq.
Piyaqminigunguq tuquuluni, aneghneghsughyaqminigu.
Ii akuqaghlukunguq elngaatall yuuk qiyaaghwaghyalghiimi inagmikluku nuliisiini, aghnaghani taana.
Qiyaaghwaghyalghiiminguq, qiyaaghwaamaluku aghnam nuliipigan tespamum pennam qaaynganilnguum unisimakanga.
Nalleghaghhalegnguq naagu yuuk.
Kii kaasalghiiminguq ukaa qayaa kalefqaghlluni.
Kaalluninguq, Kii nutaan repall neqetuten? 
Aa, nutaan repall neqetunga. Esghalqugpenaannguq iyegni iighumanginaghlukek, gginani iighumanginaghluku.
Kayusiquluku, taglaaqulgusighluku iteghaallutek aghnam esghaghluku pimakanga, Kii sangamek iyegken puuveghllagtak. 
Esghaghhu nutaan neqengyalghiinga, piyaqliighyalghiinga entaqun iyegka puuvuk. 
Gaaragkiighlutek neghutkelluku.
Sangameklu iyegken puuveghllagtak? Taawa naghughhneghminigu, Sangameklu iyegken puuveghllagtak? 
Qenwat yugem taam ugwingan pimakanga, Uumlleqa pimakanga! Taawa iyek puuveghllagnilukek qinunaghqutkesaqminigu.
Uumlleqa pimakanga, tawatennguq pitkelluku uulghumalghii tawaten pimaghmi.
Uumlleqa pimakanga.
Taawa ungipaghaatem kenlekaa.
Tefaay aliinghakuun! 
Sivuliq
Pugughileq 
Pugughileq
Kaavam Apellgha
Pugughileghmiingulleghput
Quyngightuumaghmenguq anguyangluteng anagumalghiit qavaghnanighnaqngameng Aasameng.
Tawatetut naqamalla whaa aapghwaaghaqa nagatellemtun.
Sangan uglaghyagaghllagennguq Walangam aapghwaaghyaqminigu tazingani Aasami.
Nenglu ataasiq nenglughrugllak, yugunqegtepigsimaaqatlu.
Angayuqagket tawani nengluksaqemeggni.
Pingayuneng inglulegnguq Walangam apellghani, aanleghaalluni angyaghuutaquq, angyaq, tesqamaken.
Tawaten sikigestun entaqun, whanga sumeghtaghallemni.
Taagavek nenglungllaghluteng, taakwavek taana ataasiq angayuqagteng tuumkelluku.
Aghveghtaqegkangannguq elngaatall.
Yugwilngasiyugwem ungipaghqangllaghyugwem kaatepigneghinkutqun esghaghhu.
Aghvengluteng, yugtupiglleghhii entaqun maaghaghtaqegkangit aghvengeghngaaghmeng.
Nuughaqelghiit.
Yugilngasiyugwem kaasimakangl.
Aghvelqaaghaghllaga tungyuusagu malleglluku, qaayngighluku, putuughluku iighsuumakangat mangtaga aliighqelluku.
Ghhataghsimakangat pakagaat amalka.
Nengqeghllagluteng ukut tapghaghraget iighsuutet.
Amenqun uughqa esgha nangaghtaqegkanga uksaaghmi.
Katelghaateghllagyan, sanqutaateng peghuluki taagagun.
Ii, qelqangit legan tesamavek.
Kergamqun samavek kagpestaallghanun lliighyuwhaaqaatangi taakwegkut kepumakangit.
Ngiigteghllagluku ilanga ketmun ateghuglluku.
Waamelghii una legan sanqutaatenguq tugulaghluki tuququghtaagiit qamaglluki.
Ungipangllaghnaqem piyaqminiki.
Taagken taana taananginaq tuma.
Takuvigkaa Aasamun uksumi taananginaghhaq.
Naken sanigneng takuvigilnguq.
Awiim neqinquq sangwaa, sengnguqayuk.
Nagaqughluteng entaqun akinaqnaqelghiit.
Meghmeng taana kuvughllagumakangat tuma taana.
Sikwaaghaaghtesteghllagumakangat, iwerngaqun samavek naatghanun.
Taakwna, sanikek iighaghvigkameng ungavek naatghanun.
Iwemgaqun teskanani nateqlisaghami uglaghluni guututkaghqaghtuumaghmi, legannguq sughugwi kaanneghmini taakwani estulaghaataqelghii.
Estumaluku tuququghllagluku nateqlitkaq teskanani piiqluku.
Sughugllak qamagsimakangat.
Akinaqem qavaghnaniimalghiit quunpeng kelengaghllaget.
Eslakeggniiqsaqangat.
Quyngighteng umulghaamakangat sikugnun.
Tesamagunnguq, Aasaghmiilguuq tesamna natungwaa Pugughilghem ugwalighnegha.
Aasaghmiilguuq.
Taaggun uugsimalghiit quyngightuumaghllagmeng.
Quyngiit tuqughllagumalghii, entaqunnguq taakwani qavaghtalleghmi taghyughtupagllagem.
Kii, uuggutkataamaat.
 
Tuququumakangat naangtevzighluku.
Tazimaken ima quyngingyaqlegestun.
Tawaten entaqun ghevluteng, seghevluteng.
Nalighneghi enraghngamnguq, qafsinagneq angyaq tawaten naayghanun Pugughileq ketghuteqaghlluku.
Ilangit taakut veghusimalghiit.
Entaqun Walangat maaten.
Whangkuta unegtukut.
Tawatetuq ungipaa Avatmiingullemta.
Agarugllaak.
Pugughileghmiit
Saamaa nagaquqaghaqukut qavngarugllak ateq Aghnangiighaq, Nuniivaaghmi.
Whangkuta aatqaghput Aghnangiighaq.
Gugwiingemnguq nayaksaghpetaa.
Entaqun ipanguuq.
Gugwiingen Avatmii apaka, apama atanga.
Anangwaanaaguq apaghpigaqa sivulighpigaq.
Alla sivulilek.
Taakuneng allgeqaagunga Anangwaanaankuneng, Gugwiingenkuneng, Napaqaghhaankuneng, Yugniilqwaankuneng.
Esghanghiteqaghtaqa nuughtuqaghtaqa Gugwiingen.
Allgeghumaghma tuqukaq, wallu allgeghtestegpenanga.
Nulighha Kiyalighaghmiinguuq Waalla.
Nanevgaamaghmi entaqun tugukaa.
Nuliighpigaa Pangangangufluq.
Napaqaghhaq apaghpigaqaqa Yugniilqwaam atanga uum Napaqaghhaam aatgha, Iteghyaghaam kuuggha.
Waalla Kiyalighaghmiinguuq, ukut Imegyuutenkut pikaat.
Kiyalighaghmiinguut taakut ukut Aywaaghmiit nani Qangeghsaghmiit.
Malghughqelluteng entaqun nunaghqaat Qangeghsaq.
Unmeggaankut, Sumuusinkut, Alakaghhaankut Kiyaligham yukii.
Maalghuk Alakaghhaak sivuliqlu kinguliqlu pinistaghhiinaak qamagllutek.
Waalla Kiyalighaghmiinguuq nayuqeghllakaqaqa liisalghiinga.
Tagiikung enmis whangkutung.
Tesamani Pugughileghmi kiyaghlleghii.
Tespikavek qemimun kelutemmnilngughmun mayughlutung, segesqugmikun ayapeghluni aliineghlluk kiwatmun nekeglluni aghuliighaqelghii.
Entaqun qama Kiyalighamun umyugwak kaatngwaaghlutek.
Akuzillghit tawaten ayuqut iitek whangkutestun anagsaghqaagpenateng tusaqneghllugsaghqaagpenateng.
Ungipamsukellgha taana ellnga Kiyalighami, panignalluguyalghiinguq ellngallu.
Repall nenguyalghii Waalla taagani avaqutaghllugulghii avaqutalguyalghii.
Ukegken enraq yungegkaanayukan piiqaat nallunqusiin, Kiyalighaq.
Alaska-meng, mainland-meng.
Qantaghanlleghaneng taakwegken.
Tawaten malghuklitkemmeng, nallunqemmeng anglisaghtegma taakut, aamta kenqigtengngwaaghpenatek temngi yungegkaanayukan tazimaken piiqaat.
Agaankut nagaqughaqanka Saghumigenkugnguq Naaghuluunkuk avaqutaqiit walluumllu naagket maalghuk.
Ivaghimankut, Taqaangankut, Agaankut, Karginkut.
Agaam nulighha Iteghyaghaq nengyuqa.
Iteghyaghaam aagnanga Avatmiinguuq.
Naqamllu atghaqaanghilngughni tazinganirugllak aagnaput aneghtekat tawaten.
Tawatelgutkutngwaaghniiqiit akuzillghit.
Enkaam Agaam avaqutaqeftii Kavnaghuunkut, Aglughaankut, Napaqaghhaankut, Qaygeghtaankut, Ukumankut, Atghaangankut, Maghqaneq.
Allameng nuyeklilguut naliqsaghaat.
Nagatellemni peleghqutkii Kargim, Saghumigenkunguuk Singigpaayankuk.
Taagani Qungughvigni peleghqumaniiqiit.
Agaam aallgha avaqutaa Kargim ellngan ilanga.
Kargi, Agaq, Taqaanga, Ivaghima taakut liisimakanka.
Taana Tutmatelek Aqulagenkuk Qaaqwaankuk avaqutaqaak.
Qaaqwaaq aghnaaguq esghaghllakaqaqa taam maaten Gugwiingem atalgutangan nayaga.
Tutmatelgem nulighqesuwhaagha Pinirkaguftuq.
Taagken nengyughhaqa Puughhun.
Ivaghima kingulighpigaq.
Avaqutii Anaghayaankut, Akivigenkut, Nateghmiinkut.
Yugniilqwaaq Napaqaghhaam ighneghqaqaa sanga qangigaa, ilughaan avaqutaqaa.
Tutmatelgem nayaga Tenmiiwen, taananginaq liisimakaqa.
Taakwnaa atalgutni aviighuquutkaaniiqaa uglaghllagniiqsaghii.
Unguqti ilughwaa, Qaayaam avaqutaa, Qaaqwaankut kuugghat.
Qaayaq tesamkumiinguuq ilatngaaq whangkunnun.
Nalighneqaghput whangkuta pikaghput Qaaqwaam kuugqaa allaneng atalek.
Gugwiingem Iteghyaghaq paniga Napaqaghhaankuk.
Anglegutetuyalghii tuqulaghaatkat.
Anagutaghhaq taana nengyughhaghma ataatakaa Puughhutem.
Anagutaam atanga Melqughtunguniiqaat.
Aaga Anagutaam nulighha.
Avaqutalguyalghii Tagneghlimeng, peleghqutkaat Puughhutem kuugghan.
Atghaanga Agaankut panikaat allughqam tawaaten Anagutaghmun lliiqaq.
Taqaanga Agaam nayakaa.
Gginaqutkanik esghaqaalutek.
Aamtayaq aghyuqaaguq naagu tamaani sakaghqaghhaq.
Kargim avaqutii Ayuqliinkuk Singigpaayankuk.
Yugwaaghhaq Puughhutem atanga, nulighha Naangiighaq.
Avaqutaqeftii Yugwaaghhaam, Pekutaq, Agigun, Puughhun, Nalugwi.
Yugniilqwaaq ellnginaqeltaghhaq ataka.
Naqam ilughwalghutangi taakut, Qaygeghtaankut.
Anaghayaaq taana anglegutkaghqaa.
Enkaam whanga, Ikanuq, Nalugwi.
Napaqaghhaam ighneqaa Yugniilqwaaq.
Qaanaankut tesamantuq ama ramket allakaghmeng.
Tanem avaqutaa taananginaghhaghsugnilluku nagaaqughaqaqa Elqwaaghqu, Taqaangankuk.
Pugughileghmiit naqamllu whaten whangkutestun Pugughileghmiistun qerngaghmeng atillghat ayuqenghilnguq, Pugughileghmiit naqam.
Allat nunatat kinkut ungipaqigatiit.
Iitegnguq nunatameng nulanguyaghtuq takwaaqluku whaten neghnaqem saam amenqun ivaghighllaguyalghiit, neqa taana.
Nulanguyaghtughnguq whaken qiighqam yugwan lliighvikaqluku nulanguyaghtughnguq.
Atillghi Pugughileghmiingunghilnguut, naqamllu liigikellghitanka nakumiingwaaqluteng.
Pugughileghmiilghun taananguuq nagatellemni Nungugwenkugneng Anaghayaankugneng.
Neghnaqem aneghneghhnaqem siivanlleghinguq piiwaamaftut kiyang tawaten kevgaghqalighluteng.
Legan nenglumeng taagken whangkunneng qemgaghmeteghllallemmneng aanluteng Sivuqamun piiwaqat, qavngaq imani.
Ataasiiyaghtukut, ataasimi nenglumi, pelleghqaqutellghuuq.
Qafsinat entaqun Kiyalighamun.
Enkaam taakut atiiqughtestekangi Anaghayaam tanem taagken nenglumeng aanegkat Ighsakuutenkut, Silatuutenkuk Kiyalighamelnguuk.
Kiyalighamun lliiqat.
Pugughileghmiilghun tesakmani nulaghllalghii.
Taagken nenglumeng ataasimeng aanluteng piiwaqat.
Maanillu Sivungami nulaaquq.
Tawaten nagatevyiilqaqa taagken anglisaghtegemneng.
Nagasugwigasalghiingallu qemall maaten avuteghqeghllak.
Neqamiksaghqat liigi neqamikesqelluki ungipamsugutaqegkanginkut.
Waakigalngughni.
Taana ayumightaghllak Qaaqwaaq ungiipamsugtaaghllak waakigalkefut.
Imingatem sakagu? 
Sakenghitaa Imingan sakenghitaghput iiknaatmineng nulightuqaq.
Aghnangnaqem akequsaqlukunguq yugusini, iingkerugllak ellngitni tawani nengaawaalghii.
Tutmatelgem nangllegtapaayugutmineng tuguklighlaataqaa.
Allaghllak quutmiineng Ungazimeng allgeqaq, allgellgha entaqun ayuqelghii.
Taakut Aalaankut, Anangwaanaankut Aazugwenkunnguq anglegutkutut, apanka.
Anglegutkullghiit, taana Aalaaq nuyeklighpiigaq Anangwaanaq, Aazuk uyuqliq, Lluuyuk maaten sakemna.
Avaqutalgutullghiit.
Taakuk Melngunkugnguq Tapghalugwenkuk Aalaam avaqutaqeftaak.
Taana Aazuk uyuqliq paniginaghmeng, Qaaqwaankuk, Panikutaankuk.
Temngi neqamikevyiillghenka puygutaghtunga aapghanka.
Nepiighigasaghtuk anglisaghtegka aagnammneng ungipameng.
Repall maaten avuteghqaqunga.
Elngaatalnguq aghviteghllak utaqiigaqnaaghtannguq ingutumeng.
Ingutumeng kiyang.
Entaqun piyukelleteng itagnaghinghata aghvesagmenguq kayagtaqiit.
Nemeghqaaluki suqii.
Tagtalmii aangepaaghrugmeng qaanngwaaghqameng sayaghqameng pakegtaqlukiqun amen sangllaghyaghqameng.
Tawaten nagataqa nagaqughsugnitaqa whaa nagatelqa sangwaa yuuk Qaaqamenguq atelek.
Nakaan una Qaaqa Ungazimelnguq kina taanangunghilnguq.
Atequn allakusnaq uglalghii.
Repall nagaqughaqelghiinga Kiyalighaqlunguq Yaavgaghsilguyaghtuqlu, Aatghilngulguyaghtuq.
Sakunneghilnguut aatghi akuuraatngalghiit.
Qaaqa Pugughilenglaqaq 
Taana sangwaa Qaaqa Pugughilengllaqaghnguq.
Sivukluninguq Tupnaghqun nekegtekaayaghpetuq.
Tawatennguq ulapnaariqluni tawatesugwni nagataqa Pugughileq nallaamakanga neqetughllak, nanughllak enraq.
Entaqun upenghamiwha nallaamanghitagu, aghveghllagnguq kelliini tamaana qavreghllak.
Taawa entaqun takukaa alingyugwigatutmineng nanumeng.
Legannguq nanuq tawaten.
Entaqun yungyuwhaaq nutaan nallukegkangat.
Nanuum nekluku.
Ii, nenglungllalqulluku legannguq nenglungi ifkaghtaqii nanuum.
Tawatennguq quliqullukek asivanlluku asiliq taana tawatennguq nayuqeqaghteftaak.
Taagkennguq efleghhnaqutkesaqminigu.
Aghtughaa pineghlluk.
Tawaten pighngaaghmi kenleksaggaghneng uqaanguq ayaawaqluku kenghegnun.
Ii-ii, taamagunnguq Iqalugwilagnekun ukigtuuteghllagtuq.
Naliignekun imani ketliignekun kaallghii una.
Tawaten nulaghllagtuq taakwani.
Tagtalmii ateghllagtuq.
Tawatennguq keteghllugwinaghmun.
Tawatennguq nekeglluni nuvugyuglluni.
Legan kaallghii iighwilngughllagestunnguq qatetun.
Eslakegsaghniiqegkangatqun ayumiq.
Unaami teghtughyalghiimi qupeghllak iighwilngughllagestun.
Qafsiniitkun qavam aga asiviinaghtuq.
Qupeq taluqaghtuq.
Tawaten nagaqughaqa.
Taawa naniighutaa paninang nanughtuqaq.
Ungipaqaqegkanga Tutmatelgem taam anglisaghtema napiighlleghhiinnguq waamaqut nanumun sanitmiightaghlleghhiit tagtalmi.
Tamaananguq tumeghllak nanuum tuumlilleghllakaa amenqun iqetupiglleghhiit.
Nanuum tuumlilaghllagluku ilangi ikfiqnat kiighani.
Nenglu qafsinguyaghta uglaghraak qaya paamna nenglulighvigilnguq tangeghtughllak.
Ketwhelqun, uygunani kana allameng taana Kangkiilghem asinganiqun, taghnughhaghhiit estungigatut.
Mangteghasqwaaghviguyaghtughnguq qaaynga paamna upenghami mayughtuutaqut.
Atillghi mangteghasqwaaghet taakwavek mayughtuutaqut, kiigtaqut taakwani.
Pennaninguq taagani pennanitkullaaluteng qawaak piyukelleghteng entaqun ngelqaaghaaghtelleghmun kenlanga.
Itghaghaqut tagiluteng iqallugwanun.
Enkaam nalluniilkutaqaqaghput ngelqaaghaq tengenghani, iqalluk sama tamanganun lliighaquq ugwavaghaquq ukavek Aghvightegnun navek kaateghllagaquq.
Sughugwet
Taaganirugllaganii talwa Qaaqwaam entaqun sivungani sughuk allgeqaq.
Tespamaken aywaaneng igleghtaneng nakaan uughqaneng.
Taakwegken uqevaneng Aasameng pillghitut ukegken aywaaneng pikat.
Taakwegkutqun yugwit tuququqaanikangit Kiyalighaghmiit.
Entaqun tamaaken apalluqluku akinaqem.
Uughqannguq uukna yugwa pillghituq uukna, Avatestaakwegkut, Tasiinkut.
Aywaa uukna anguyiqegkaaguq Ungazimeng kenlekluni.
Qiighqaq entaqun unaymighwaaqaqsaqangat.
Pillugullghiistun maaten katam entaqun.
Nanirugllak aganirugllak entaqun.
Siquvek 
Taana Siquvek ungipaghaaluku repall nagaqughaqa elngaatalnguq yugllaak.
Nakenllu nagaquqanghilnguukut whaa maaten taakusta Siquvegmiinguyalghiit.
Yugtulleghpigaaniiqaat.
Tawatennguq esghaqun napaqaan iqetulanga entaqun ipaanguuq agarugllak esnaghllak taana iqetutalkelluku napaqaayaghtut agavek.
Tawatennguq tallimaghqelluni ayuqsaghtuq.
Ungarugllaak ketliit ilangit.
Nanevgaghhaamnguq sugwagluni ayveghaneng neqenneghmeng aghtughluni taglaghluni nenun kaanneghmini meghsingllaghluni legannguq tuuneghatni tunutmun kuuvaqii.
Neghllak qamaglluku taana ungavek.
Nuliini kaalluku meghsingllaghvikaa, agniqutaa iteghluni pisqelluku, ungipaghaaguq.
Tuunaa qinuyagulluku.
Tunutmun kuuvaa.
Ii-i, aghnalqwaaghhaam aghivaleghtaagaa allghiiniqeqrugniluku.
Aga iteghtuq enraqlu.
Taakwanteqruwhaamaa enraqlu kelulighpigaghni.
Ii, legannguq iteghtuq, qagingughteghllagaa.
Nuliininguq qineghsaghtiisqaa.
Ellnganeng kayagtaa ellnganeng pisqelluku.
Sagiqusatni qineghsalghiimi aghnalqwaaq kii, qagighrukuutaaghllaget.
Taawanguq tungeqliit taana kasugwaqeftaa ayemqaqeftaa.
Maaten Siquvgemnguq tesamum liisimakegkamta tuunglii.
Taanegnanguq nutemlu qamagsimakanga ketliq.
Tidal wave-esteghllagumakanga.
Neghllak taanegna estamat iqetughllagaatat iighwtii.
Tawaten nagataqa yugwiitellghan kenlenga.
Naqamllu naaki kingunghit Siquvegmiit nagaqiigalkeput.
Entaqun qamaghqwaamii.
Mayeraaghpak Anaqsi 
Sikneghmi ama angvigapigniiqaa yuuk.
Yugrugllaguniiqaat, taawaa kelgusaghaat napaqasqughhaq.
Whagunnguq kaapulluni ayuquq (tuuyngakun) whagunllu ighum kenlengakun.
Nenguglukunguq esgha naamakusiighaqlaataamaatgu.
Unguqtinguq angvigaghllagtuq, Anaghayaam aapghaqaa.
Nuqsalgaqaanguq taana napaqaa nengugluku.
Qemighllugwem tagtaalanga.
Qazigyaghaghhaamnguq iqelqwakun pakinegluku tuqumalghii.
Ivghaalghii amsikaghlluni entaqun qazigyaghaghmeng, teghikusaqun nuyaaghisalghii.
Naghullgaqluki, pakingumakanga nagun iqelqwakun itegaakun, taawa taana tuqusiqaa, pakinellgha qazigyaghaam.
Aatgha Anaqsi, Sikneghmii.
Atkuyaghhaam.
Esghaqun tuqunaqnemta aghtiigalnguukut.
Yulguluku enmis angukaqaat Sikneq ukegkut kinguliit.
Yulguftughnguq tamaanii yugwiitelleghllagem entaqun natangani yulguyaghtuq enmis ingutughhaghmenguq paaghqiisan yupagiisan aghvengaghtaqut tagtalmi, Sikneghmi.
Amenqun ama neghqwaaghtuqaq.
Allakaghmi nenguuq Sikneq.
Siquvegmeng allakaghmetuq.
Yulguluku entaqun Qaaqwaankut liitkat, liisimakegkaat.
Negaghpangllalleq 
Qiipamenguq ivalumeng negaghpakaqut taagani.
Elngaatall uksulqusighnguq qiipaqegkangat.
Ameriigaghallghi tamaakut qupneghqutaghqat, eslegellghi kiiwhtaghqutaghqat, iqallughqutaghqat, negaghpagkat.
Tawatennguq puusngughraggaat imighaqiit whaa qafsinam yaagneghqam negaghpagem, nalluniightughluteng emta taaggun.
Qafsina imightughluku.
Whatenqun kakinaqneghmeggniqun qiipiiqelghiit, tawaten.
Qinungitut.
Entaqun itagnaghinghata, aghislukinguq enraghngam paaggun nengqelluki.
Iglagtengngwaaghaqaannguq, nenglutaq.
Taawa kiyaghtaqut.
Peqlighsighat.
Tagtalmii aghisighlukii tawaten nekegtaqluki.
Entaqun piyukelleteng kaanneghata enraghngam qilagaqluki negaghpangllaghaqluki.
Suqaghmeng pugughyaaqniiqiit yeqay.
Kangghwaagniighusit negaghpaget.
Anglinaqelqa Pugughileghmi 
Aghnaghaghniim Apellgha 
Akuzinaqelghii Aghnaghaghniigunga ungipamsugnaqelghiinga Pugughileghmi anglillemneng.
Aghnaghaghhaq allgeghumalghii 1928-mi.
Angayuqakek Aglughaankuk Nateghmiinkuk.
Aglughaq taana Agaankuk Iteghyaghaankuk ighneghak, nuyeklighpigaam tuunglighhaa.
Enkaam Nateghmiim angayuqakek Tutmatelgenkuk Pinirkagenkuk.
Taawa allgeghyalghiinga nallukeftaqa talwa aakaqa ugwiighumalghii Sivungaghmiineng Qiwaaghmiineng.
Aakaagka maalghuk.
Kuugghegka maalghuk nuyekliik whangamneng.
Nuyeklighpigaq aakaqa Naangiighaq, tuunglighhaa Kargi.
Naghuyankuk, Tapghalugwenkuk yugtaqlukek.
Whanga Aghnaghaghniq, uyughaagka maalghuk taakuk Naaghuluunkuk Pitiinkuk.
Iitek angwaaqa apaka taana Agaq.
Whatengwaaq liigikngwaaghpenaan.
Iitek naghaaghunnemta naghaghutkaghqameng sameng tagitaqegkanginkut, akmaliighaghmeng, qateghyiighaghmeng sameng naghaaghutkaghqameng.
Whatengwaaq liigikegpenaan, Agaaftuq taawa siivanlleghput.
Taakuk asagegka Agaam panigkek Atghaangankuk Ukumankuk.
Qaygeghtaankuk, Napaqaghhaankuk ighneghqek, Aglughaq nuyeklighpigaam tuunglighhaa.
Kinkungutangi taagegkut nallukanka.
Taana asaka Atghaanga ugwilguftuq taawa Aghtuqaayagmeng.
Enmis mangteghiluteng maalghugyaagegneng.
Aallgha mangteghapik tanpeghmeng amiqelghii, aallgha guygu.
Kiinghani nuugtaqluteng.
Taawa mangteghapigllaklu whangaqun angwaaqa tawani nayuqegkayugwat.
Kiigunneghisteng legan tanpeghha iikluku qaamnanga ukmangighwaaghluku kiigtaqut guygumi.
Iwernga paninang ayagyutlu atuqnguluki paninang taawa esghaghanka nanit.
Anglinaqelqa elngaatall aghuliitegpenaamta, qawaveklu iqalliniighyaanun piiqluta, apeghiineghmegteggu aatkaghqaq.
Qawaagem amiiraa apeghiineghmegteggu qawavek enraq iqallugwanun pikayuguftut.
Iqallighllagluteng tesqawani elngaatall.
Alla pamavek Nunamun enraq kiiwhtaanun enraq piiqelghiit.
Qaniilutengqun Kangiinun alla uteghpaglluteng wetku tawaten uteghnighnaqaqukut Pugughileghmun.
Liitellemni elngaatall neqetupigtuq.
Upenghaanneghisteng kiyang llangaqa nazighaankuk teghiglugwenkut.
Teghigluk kuuvraghluku, tasiguluku enkaam piiqegkangat.
Suflugwaq llangaqa atuqepagigalkangat.
Kuuvraq neghusiqepigteftaat elngaatall teghiglugmeng.
Whanga qepghaghyagusimaghma kiyang nayugwaqegkeput tapghaghqat, uyiighqat, angalqataasighqat.
Taakut Ngusighmiit tagineghmeggni Taqaangallu kiyaghlluku taawa esghaghaqa amalleqa kenqigtegpenaan.
Agaam nayakeftaa.
Elqwaaghqunkut taakut kaataqut uksumillu qimugsimeng, kiigmillu angyameng.
Tamaana amiiraq nazighaq aatkaghqaaluku, temkaghqaq inglukaghqulluku kinkunun tuunaqegkangi.
Taanallu tengghunapigtaqelghii angyaghpak aatgha Trader kaanneghani.
Amiiraq, tapghaq, sangwaallu ivory, aatkaqlu, kameklu.
Trade-aaqegkangat uksumun naamakaghqaq sangwaa qayuq kagimkaq.
Toast bread-eghllaguftuqun tamaani liitellemni.
Taakut enkaam atalgutenka Qaygeghtaam avaqutiillu, Wesqegetenkut, Ayuqliinkut, Takeqsiigenkut.
Napaqaghhaq taana nulightughluni Kukiyangameng.
Ayapghutenkut, Anagutaankut, Agaankut, Asagumiinkut avaqutii.
Taam enraq kingunganeng igaghyamun entaqun Sivuqamun piiwaqaghaqluta.
Whangkutalluqun angyaghnaghhneghani aghveghniighmun piiwaqaghaqukut one month-ngiighhaq.
Enkaam tawani piiwaqallemmni taanangiighhaq igaghyaatkaqaghput, whangallu Naaghuluqlu.
Taam tagtalngiighhaa one month igaghyaatkaqaghput.
Whanga igaghyaghyuwhaalqa Sivungamun.
Sivungaghtukut nani, qafsina years-ngughteghllagumaghma.
Nateghmiim kuuggha teskiwanlenguq, angaka Anaghayaaq.
Enkaam amalleqa qawavek tevneghmeggni, tesqawani qemgughutaqukut.
Apangiighhaqa taana naama atanga Tutmatelek, Uma.
Tamaghhaagkenka naqamalla aatghegni atuqegkek.
Sivuliq nuliighpigaa Pinirkaguftuq naama qantaghhaa.
Enkaam allameng aviighusan nulightughluni Puughhutmeng nallukaqa.
Wetku Ivaghimameng nulightuumaan taana liisimakaqa.
Taanallu allughqaat Siftuun.
Esnighqwaqlu kiyang tesqawani qemgughutaqelghiini taghnughhaaluta salin mekestaaghhaatulluta.
Tesqawavek pitkayuguftut, taakutlu Nungugwenkut, Apetekinkutlu esghaqaghaqanka, Walangankutlu taakut.
Sikneghmun piyamta tamaakut esghaghteghanka.
Naqamenraq nengyuqa taana Iteghyaghaq liisimakngwaaghaqa.
Kiyang Iteghyaghaghmeng liitaqa sangwaa tamaana kagpareghalleq.
Kagpallgha neqem liitaqa Iteghyaghaghmeng akuutellghi sangwaat liiqughanka.
Qaywa whateghllugwaaq apeghtughaqnganga tawani liitegpenaki, kinguvaqun liigikngwaaghanka.
Piinlillghaneng iwernga apeghtullghan liilluki sangwaa yaayasitkigateftaat.
Talwa ngelqaam qilungiighhii sipeghqughwaaghluki agaghtaqluki.
Metghaam, ngelqaam itegaa nuvughteghluku kinengllaghaqluku.
Angiitkaq entaqun igataghniqelleghmun.
Agnepallu entaqun sangwaa yaayasitkigalkangat.
Atughyaghqaperewaaq sangiighhaq qamagtengngwaaghluni.
Nunivagseghaghhaghmun talwa tamaavek kagpareghallghit ellnganeng liiqughteghanka.
Nunivak, ququngaq sangwaa tamaana akwaanun kenlanga.
Akuq uglaapigteftuq taawa neghegkayugput elngaatall.
Alqegkatlu, pughpuuqetlu qallalluki kagpakayuguftiit, qallatngwaaghluki uksumi neqekaghqaaluki.
Ilangillu akughhaam tamaakut suqlaget, suqlamengestat akulluki ama pikayugwit neqnighllaget, pekneghet.
Sangwaa tamaana neghyaghqaq elngaatall liilightuutaqegkangat.
Atama Aglughaam piiqegkanganga, Sangwaa esghaqaghsi ayveghem aqsaqghwanilnguq neghyaghqaperewaaghuuq tepaaluku esghaqufsigu. 
Enkaam amalleqa tamaana inghuyaghqaghtaa aqavzik, pagunghaq, kaavlak.
Taakunguftut inghuluteng enraq pikayugwet.
Elngaatall aqavzigllaguftuq, pagunghaghllaguftuq.
Nunivak taana kiyang Singigpameng aagken pennaneng atasikun tagiteghllakayugwat qiipaghaat imighllagluki.
Laluramketlu esghaqaghsugnitkanka laalightat nalighmeng taakutlu kiyaghtekaawat tesamani.
Nurse-allu Gallegher-meng aatqelghii kaataghtuq.
Asaka taana Ukuma emta qinuyugllagulaataghtuq tamaani.
Liitellemnillu tawani legan Bible-eneng atightuqayugni, ilagaqayugni, yughaatkayugni.
Sunday-nkuk Wednesday-nkuk legan taakuklu aflengaklukek ayuqeftagput.
Taakut elngaatall atalgutenka qemqaghwaaghaqegkenka tagisqelluki ellngitlu ilagaghaqluta qerngaamta yughaghaqluta.
Bible-eghllagetqun taawa igaqegkaghtuqat yuvghiighnaghllaget whangkunnl tawanteftut, naken imani pikaqatki umughllaget.
Umuqameng qaspeghaqelghiit.
Mekestaaghhaalunga whanga tengghunalleghpigaawaqelghii uksumi elngaatall sakmaken Sivuqameng Qaygeghtaq nalighmeng Aglughaq kaanneghmini usighllagluni mission box-nguniiqegkangit Red Cross-enengllu.
Whangkunni taghnughhaghni elngaatall qiliighnalleghpigaawaqelghiit, tengghunalleghpigaat, quyanalleghpigaat.
Qaywa paper sack-et talwa esleqellngunateng imalguyaghngiita nuts-meng, candy-meng, pop corn-meng whangkunni elngaatall quyanaghllaget.
Uksumi enkaam sayaghqiitaqelghiini, entaqun sameng iwhanilleghqammneng quunpeng naghaaghtestaqegkanginkutlu sameng.
Kiyang llangaqa exercise-estaqegkanginkut ilunganiteghngaamta, uultaatameng sameng peghlaaghwameng, estughpagtameng.
Tawaten ilungani qawawaanghinnemta mekestaaghhaghmeng uyghagaataqelghiikutlu.
Whanga anglillemni igaghyaghqaqlu aklunapigtaqelghii.
Magazine-em igiitallghaakun terugwiteghllagaqelghiikut.
Taana enkaam quunpeng whanga favorite-kelluku qimugsiq usilegllak mission box-meng sakmaken Sivuqameng tagilghii terugwiyukelleghpigaqegkegka.
Tawaniqun sivulighpigaghmi igaghyallemni Sivungamun artist-nguniiqaatnga qayughllak entaqun uuvganeng terugwighllagem.
Sangwaat legan terugwinemki elqughaghtaqluki.
Kiigmi amalleqa neqamikaqa teghigniqelqa.
Iighaataqelghiikut, vegallu riigllugwallu taakeghllaget tamaavek iighaataqelghiikut.
Samengllu aatghi esgha puygukenka, naghpighaqluki aglut ilamta inglukulluta ataasiq qamughtekluku aglugneng naghpighnaqutaqegkeput.
Qenwat naghpillget uglaghighllagaqelghiit naghpiqiit neghqwaaghet tamaakut qamiit.
Qetgaataqlutallu, sangwaat tamaakut naghaalleput teghignatun avighaataqut.
Atuqesugwaqanka whanga maaten eltughamnun.
Tamaakutlu enkaam quyngimeng ivaghiniightet, quyngighqwaaghet.
Quyngighllaguyaghpetuuq liitellemni tamaani, uglapestaaghllak enraq kayngemllu entaqun malighqaneghminiki pangalgughllagaqelghii quyngiq saamllu vegtaaghem pangalgughqeghllagaqegkanga.
Aagken imaa Pengutneng aliighluni pamagun Kangighaagnekun kiwavek aga teveghllagaqelghii.
Allameng Sivuqameng uteghnighyalghiikut uvitmi nughaghhaat legan tuqumaaqelghiit.
Tamaani entaqun nulaghllallghani quyngim.
Atama Aglughaam ungipamsukneghminiki qawani quyngighniighet Pangawyinkut kinkut Kiyalighami nani tesqawani.
Quynginnguq legan qaghluluki qamisluugllaget uqfilqaaghmeng tesqawanlengughmeng avayaaneng kepughllagluteng usineghmegteki quyngit qamughtekluki qikmistun.
Taawa ellngallu igalguftuq buck deer-meng quyngilgukaaniyaghtuq ellmillu.
Enraq taam kingunganeng aviilluta salin pennaghquulluni sangwaa maana care-enanighluku.
Tamaani enkaam mekestaaghhaalunga quyngighyat kaataqelghiit iwhaninkut Raaquunkut, kinkungwaaqat ilangi uglaq katelghaataqelghii.
Kiigmi enkaam anglighpagumaghma piyugmengllu Uyatiqaankut maakut kaataqut quyngimeng ivaghiyat.
Enkaam entaqun Aghtuqaayagenkut, Qaygeghtaankut igaghyiisqelluki entaqun taghnughhateng sivulighpigaagut Sivuqamun nuughqwaatkat liisimakellemni.
Napaqaghhaankut siingenllu Ukuma Kiistivigmeng ugwiightuq.
Enkaam kayutngiinnaqnilunillu Aglughaq piiqelghii, Sivuqamun ellngallu piigwaghtukut iwemga taam kingunganeng, Aglughaq aviighusimaanllu paninang Pitiim nayuqsaghaa elngaatall.
Nulightughluni Pitiiq kaviighniightuq tesamani elngaatall.
Pitiighuuq whanga ugwiighumaghma kingumneng taagken Pitiiq kingulighpigaaguq Sivuqamun lliiqaq.
Tawanillu Pitiiq salin kiyaghlluku taakunguut Nungugwenkut, Qagughmii kelgulluni mangteghaghhaa atughnaqniluku aghveghniighmun.
Aghveghllagwaaqelghii taakwnangiighhaq qantaghaq taawa taagken piinliqaaguq maaten nelikangat itagnatun aghveghniighmun.
Ipa whangkuta kingulighpigaagukut.
Taana apaka Agaq kiyaghlluki iitek entaqun siivanlleghpigaqaat tesamani.
Iitek Tutmatelgenkutlu kaataghtaqut.
Kiyang qawani iqalliniighvigmi qerngughutaqelghiikut taakutlu Elqwaaghqunkut qantaghantengnguut kaanneghtuqat tesamavek.
Kiyang kiiggun Tevngakun Apetekinkutlu taakut Waamquutenkut tevegkayugwet.
Enkaam tamaani wetku esghaghaqegkegka uglalghii yuuk.
Pugughileq 
Ukumam Apellgha 
Iighwilluta Kargi kiyaghlluku, entaqun talwa taghnughhapagitukut Agaankuni.
Piqalak taakuk nunaaghegket, negket mangteghalgek.
Ighululgek ika akmagutalgek.
Iwernga mayughaatallemni imani nunangughtekaq.
Ingantaqelghiinnguq pennaghhneghmeggni, sivukluteng Kuyangumagni.
Kuyangumagni tawani kiyaghlluteng atghaghaqelghiit agavek Piqalagnun.
Taakwagun suguglluteng, yugwita angaghqughaqegkangit.
Aghniit pamagun mayughtuutaqelghiinnguq.
Iteghyaghaankut, Walkutankut.
Esghaghhunguq Walkutam kayaalqekataghaqegkanga Iteghyaghaq.
Tawaten emta quutquutaqegkanginguq qikmit, Aglughaam.
Amenqun Piqalam paagnanga uusqaghllak tespagani.
Tawatennguq iiwenllunguq ivgaghnaqaqut uuggnaluteng Iteghyaghaankut araghtunnguq, Aglughaq ulleghtuq, pennaghquutuq! Tespikna anigulek.
Legan taagken sanguluki usiteng qetgeghutaat.
Ellnganllunguq iitek esghaghaa uka.
Qikmii talwa naaki.
Palaghhaghmenguq aliiqaghaquq.
Esghaghhunguq Kargi ataatanga, Agaam anengaa, saminguq sugugllit aga nalugutkaq.
Aga taakwagun whaa siingenllu iitqaghlleghhii anigumun tespikavek.
Iwerngaqunnguq saluku pilitgu.
Aliighunneghminigunguq pika yuguyuglluni.
Qughanghaninguq ima talughutaqaa.
Ulleghnaniin tawaten ukigusimakangat.
Aawyaghllak, naasqughllaga uuknaghllaga kiiluugteghllakaq.
Navek pikaawat tawaveklu uugtat alaghrang Piqalagnun.
Taawa taana pennaghquutellghan angelqaa.
Qikmii talwa aviitkat naaki.
Taana yugusighhaa tuguqaghtekaat.
Alignaghyagutaqegkanga ilagiigalnguq naqam sangigalnguq, Kargi, anengani Agaam.
Esghhaghunguq yugupagningilnguq unguvastekaa Aglughaq qangigani.
Kinkungulghiini tuquyaghqaq.
Naasqwa kagimegkaq.
Taakwani kingungani whangkuta, Naangiighaqlu allgeghumaan, ifkanqigllaataqaq.
Ifkaghpenani kaavikeghllakaq.
Tallikek saghllakak.
Napaqaghhaankunguut, Aglughaankut, whangkuta Milghulagni Naangiighaq, Nateghmii, whanga.
Utaqiini pennaghtaneng.
Ngelqaaghaghyat Napaqaghhaankut, Aglughaankut, Qaygeghtaankut.
Kingungitneng whangkuta, Naangiighaqlu amsakelghii tamaani, angtaalgutkutevzigni.
Neqmeng gaaghluta, apeghiighluni Nateghmii utaqiigukut manughami qakmani.
Nutem paga, aliighyalghiimeng aga qagughrugmi Takaghyagem qulangani, imanillu sukaghllaget.
Maateghhiinaq aga aliighaghtut whaa ukigtut.
Kaasalghiimi imani seghleghuut.
Iwerngaqun gginaghhaq una sallghiteftuq.
Kaalluni manughamun tafsingighyalghiimi aawyaghpaghqu ifkaquutuq.
Ilapgaqutaquq, naasqughllaga.
Aawightughluku, qantaghqalegnun aqfaqughnaquk Napaqaghhaankuk, Qaygeghtaankuk.
Manughami qakmani.
Whangkuta saaqukut ilungani.
Qiinghaghsalghiimi imani sungghanaghtuq Aglaghtuunnaqukut! Ima aga sivugwaghtuq.
Pinaqinaamaluta agallu Akulpeghamun kaasaghtuumalghii.
Malighqaqefut Naangiighaq, whanga, Nateghmii.
Ima aga nuughtughaqertaghput.
Enankin Nateghmiim aga katqaghtaa, ugwini Aglughaq, arekull saghllak nalpaghllak kenlangiiteghllak.
Nuqneghteghaataqanga kaateqaghtaghpung.
Naangiighaqlu aghnaghaghhaluku.
Nuqneqluku keniikun tukelleghtaghllagni, legan avangilkiinkut.
Pugughileghmun amavek aglaatiinkut.
Tumangillghanun atghaalluta tumenun piiqluta.
Ukigulluta mayughaqluta, uyghagkitaaghaghtasa.
Amalka qikmikun tugulaghalluta.
Aawallu Silqinangagnun kaataghtukut.
Iiwenllu samaken ukigulluta mayughaqukut tumenun agavek ika Nateghmii araghaataghllak wasi nagaqughlleqaat, ingarugpak, paghyulghiikut whangkuta.
Enankin kaatqaghsaqmininkut yuwhaak, Napaqaghhaankuk.
Aga ima, whangkuta peghquulluta.
Amalka qikmiq nengyagha, igleghhnaqa, Aglughaq.
Sami kaatelta whangkuta, neghipiglluku kaatusimakangat.
Taawa ingaghmeteftuq, ingaghsimakangat nekgumalghii Aghtuqaayagem inagmikeftaa.
Aqfaquumakanga Iteghyaghaam Aghtuqaayak.
Tamaana qaneghmineng aawa paamsugteghaqeftaa tallim uum kiitillgha, atkugwa piigaqluni.
Nuqennaanghilnguut qalighhaat qiipaghaat, atkugwet amighqwaaghet.
Naasqwa qukfightaqluku, agavesaasluku aqumesluku legan qaneghmineng nusugluki uyghaget lliiqii, kii uyghagllaguftuq amighregam kiigha.
Whaanguq naasquq una ukifkaqaayaqumi unguvanaayanghituq.
Qaneghmineng ulumineng, nusugwaqii uyghaget ilangi aangaqluteng.
Iwemgaqun eflughwaaghaqluki uyghagighteghwaaghaa.
Nekegraamsiighluni taagken igleghsaaghsalghiimi piniighsalghiimi ellnginaghhaayaghqaagpenani, quunpeng alelighyuneghtughqwaaluni.
Saaq kakavleghwaaghaqluni, alingruughllagaqluni, nekgaqluni.
Taawa ugpellghegni aghuliillukek.
Whangkunginaamta alignalghiimun pinaqeghllak.
Qenwatqun Aawyaankuk nulighqullghiik tagitkagput, aqfakek kitum, atghak maavek.
Naqamllu sanghitaak, temngi sanaanghinniluku naten yuwhaam.
Nuliiqruwhaa taana leganqun tengghunaq aghnaghhaq.
Nallaghhaq piiq, Ukughsi, elpesinillu quyangapigsinga? Agnepa tawatesigasaghtunga tugunghiinemki iilqeghllagaqunga sayaghqanun. Legan aghnaghhaq qalepangighllak ilagavaghqughllak.
Nutern piinkut, Tuqunaanghituq alingutkegpenaan.
Umyugwagka qama piniipigtuk. 
Taagken yugwem kelqutaaqsaqmininga Aglughaam, navek pineghmini.
Piniightaa mulunghituq, maaveklu tagiiqluni.
Taawa tagtalkaa.
Anglinaqngulunga 
Wesqegetem Apellgha 
Kiigmi tesamani kiyaghtelleghput.
Kii, nemesigatukut.
Pennani kiyaghlluta aga nasiqneghmeggni qawavek naayvamun.
Milghulagnillu, Kuyangumagni kiyaghtaqukut.
Alpa sangwaa ngelqaaghaq piiqaghput kiilqusiq.
Iqalluk iwerngaqun nasiqulluku, tagiighlluta esnami tentaluta kiyaghtaghlluta apeghiineghmeggteggu kagpagteghluta itghaghaqluta Aghvightegnun.
Fourteen years-ngughsimaghma Sivuqamun lliightukut.
Aglaghaqluta, piiwaqaghluta.
Angyaghpagkun aglaqaghaqluta tagiiqluta.
Tagiluta qenwat lliipiigtukut Ayuqliq igaghyalghii qayughllak tuungliqa.
Piigwapiigtukut fourteen years-ngughsimaghma.
Sivuqaghnemta Iirgunkunitaqukut, ilanganikun uum Aasam angayuqiitni Aghnaghlluwhaankut.
Angyaghpaget Pugughileghmelluta kaataqelghiit Trader, angyalgat kina Mr. Ranka, ilanganikun Castell.
Castell-kun atasimeng Sivuqameng Pugughileghmun aglaghtukut.
Iirgunkutgun piiwaghluta aglaatiinkut taaggun.
Taakunginaagut angyaghpaget.
Igaghyallghitunga.
Sivuqami one-year igaghyaqaghlunga taaqegkaagunga.
Naghaaghutelguukut sameng ulimaaghmeng, unaghsimeng naghaghutengllaqat, qamiyngwaaq, angyaghwaaq, sangwaa.
Uqfigatqun amen tangilleghqwaaghet pickup sticks-kelluki tamaaken naghaaghutkaqsaghtukut, iighhaatmeng, qawawaaghmeng.
Meteghllugwaaghet sangwaat unaghsiiwaqlluteng.
Mangteghat Aghtuqaayagenkut, Aglughaq, whangkuta.
Guygumun whangkuta lliightukut liitngwaaghumaghma neqamikaqa.
Entaqun taakut qemtaghllagmi Napaqaghhaankut atakullghiit tawani whangkuta guygumun lliightukut.
Angyangelleq nallukaqa, liisalghiinga taawa angyaghwaalguftukut.
Entaqun Pedersen-meng pikniiqaat.
Nekregutenkutlu tesamantaghtaqluteng entaqun anglegutmini tawani Aghtuqaayagmi esghaghaataghaqanka kaataghhneghata ilangani.
Ungipamsugwet tamaakut ilangi enraq alingyugwem, kiyang ighivgaghmi ungipamsugullghiineng.
Ipangughtesugnighqwaanghata alingyagunnemki ilangi, naaki qavaghnaqragkiighem.
Qevuullunga qemall ilangani qivghukaqlluki.
Sanganlli nagatngwaaghnanighsinga.
Puygumaanka ungipamsugwet sangwaat nagateghllagluki.
Qemall whaa neqangughlleqanka.
Amalka esgha legan liitellemni exercise-esteghllagumaaqinkut estughpagtaq sangwaa, qetgaq exercise-esimaaqegkanginkut esgha naghaaghtesneghmegtekut, pinighyuugtestaqiinkut.
Aanqaghlluta alla mangteghat uzifqaghlluki wiin neghestegpenaamta.
Ighsaaningitesqelluta entaqun pinighyuugtesqelluta Malighqutaqnguyalghiikut legan.
Kii, naghaaghun allaaghiinaq sangwaa naghaalqusiighutkaqsaqefut.
Pugughilghem Paneghaatellgha
Ukumam Apellgha
Anagutaam taana ungipamsukegkanga paneghaateghllak.
Talwa ellnga nukalpigaaluku, ungipamsuksaghqaanguq talwa urang seghleghuuq.
Qamagtengngwaaghluni Pugughileq yugwiqaa, igatam saam qinuyugwem.
Mesiighllugkun anigut nepluki neghaqluki.
Nanim peqii, uqullugwi, ellngaatangi qaamkut neghaqluki.
Avaqutateng paneghsiimakangit.
Taagavek aanulluki kiiwem inglunganun lliiqluki, kayaalim ukavek lliightut.
Taagani kayaalilleghmi, legan amigmeng aanesluki ifkaghtaqegkangit, manughamun tawavek.
Qenwat aanunnaniimakangit.
Taanata Pitiim iiggegkaa asimmnilnguq saamna yugmeng imaqeghllagtuq.
Aghuliightuuteghlagluteng.
Katamqun anagtengumalghiit Iteghyaghaankut, Agaankut, Anagutaankut, Napaqaghhaankut uyughaqutalghiit.
Pamavegnguq mayughaqelghiit tasluqulluteng.
Sameng neqmeng ivaghimsugyaghaqelghiit Napaqaghhaankut Iteghyaghaankut.
Tamaaninguq tuququqaq, lliveq.
Kangkiilghem peghyalqaani taakwani.
Entaqun igleghtaayaghluteng panepigesnaqat, neqangillghem.
Siqlugwam, iiggellghi afsengaam sangi neghughaqluki, mesiighlluvyiighhii neghughaqluki.
Meghqun Pugughileq neqngighllakaqniiqegkanga Anagutaam.
Legannguq tuugtat aanulluki kaanneghata maaken, aavguneghmeggteki qukikun aafkiinaghaqluki.
Aqimlennguq tuugtam avellghem katamngwaaq.
Paneghaatellghani tamaani.
Neqetuyalghii Pugughileq.
Sivuqaq igataghnaq.
Iwernga meghqun Pugughilghem neqanganeng anakat entaqun.
Tesamantekaayalghiikut siipneghhaghni angayuqagkallu, anglegukaghaankallu, taawaraaghinaq nanevgaghtaghputlu.
Tazikani Anagutaankut, Atghaangankut, Aghtuqaayagenkut.
Taawa Pugughilghem yukaa.
Tutmatelgenkut neghipiglluteng mekestaaghhaaluta talwa itghaqat Sivungamun.
Anaghayaam itghaatkii.
Qaaqwaankut, Tutmatelgenkut, Puughhutenkut.
Taakut itghaatkii Akivigenkut, Tagneghlinkut panini ilangi.
Qawagem Amighqwaaghi, Atkungllaqat 
Nanevgaghtamta ungipiqusigalkanginkut.
Kukulegmiinnguq Pugughileghmun piyugtuuteghllaneghmeggni upenghami.
Sagneq pakegtekaq, akmakluku qayuutaq.
Sukilpaghmun, qawaagem amighqwaaghanun.
Kiyang aatkaayaghpetut ngelqaankut, sukilpaankut, alpankut, naghuyankut, qaqsungiinkut.
Esghaghteqanka angayuqama naama ulimaaqegkangi.
Qaqsungiit atkuguluteng entaqun alpastun 35-nguut.
Naghuyat, ngelqastun 25-nguut.
Sukilpaat 85-nguluteng atkugwet.
Akmaliighaghhaat tamaakut 100 atkuguluteng naamakayugwet.
Amighqwaaghet esghapallemni sivukluki ghhuutkun ghhutengllaqakun tequkun, naagu soap-engiighhaq aghvineghminiki naama, talwa whanga, qateghrakgalek taaqnemteki.
Ininaqnemteki, tequghhaat tequghpaagtekaghhaat mesiighmeng kuuvluki qateghqwaasluki.
Angighhwaaghluki amighqwaaghet.
Itghuugunneghsighluki, iniluki.
Nengtaghhnemteki, aayqateghraketun.
Whanga qantaghaqun taaqegkanga tamaaken amighqwaaghmeng qepghaneghmeng.
Ighlegyagusatnga taaqunga.
Akingllaghllaguyalghiinga amighqwaaghmeng tamaaken, ngelqaankugneng, alpankugneng, sukilpaankuneng.
Qugwinii sivukluki keligaghaqegkeput.
Gevestengngwaaghluki ngelqaat, naghuyat.
Qaatgi ukut atughaqut qamaglluteng.
Qaatgi allakaghmeng atuugut, saallgi allakaghmeng.
Pinighhalek atkugwet maqaghhalek.
Ghhuuyaghqaghhaanghilnguut.
Aghsughtaghhaghmeng kiighmigluki, ngelqaat qaasliqluki.
Quyngimeng amimeng ilepghaghluteng.
Kavighyaagmeng kavighlluki amit taakut, ilepghaaghet kavirrakgalek pinighhalek.
Temkaghluki aatkayugwet.
Iteghyaghaam ungipamsugunneghminikut sangita paamkughhmiingita nalighneghita upenghaanneghatninguq nughaghmeng, neqmeng, amimeng atghaateghllagaqegkanga, tagitaqegkangat.
Sayeng nayagteng taana Panganga tagitaqegkangat, Pangangaawen upenghaatanga tamaghhaan, amiq, neqa, quyngiq, tawaqapik.
Talwa esghaqanka tawaqapigi.
Sungaghyukegtaghllaget ququngaghllaget iknaqeghllaget tawaqat.
Ilangi sungaghyaawaaqluteng.
Taanaqun naama iimgutaa, maana nazighaq qukaakun kepluku tamaaken imalek.
Iknaqeghllak, tawaqangisaneghmeggni ikutaqluteng taagken amiirameng taapegkameng.
Maaten esghapallemni tawaqallu allangughtuq.
Melugyaghqaq allangughtuq.
Pugughileghmiit
Pugughileghmi Ukumam angayuqakek Agaankuk Iteghyaghaankuk.
Avaqutii anglegutenka uglaapiglleghhiit.
Quulnguyaghpetukut pingayut siipneqluki, kinkughyawaat.
Liisimakegkaghhaanka Atghaangankut, Aglughaankut, Qaygeghtaankut, Napaqaghhaankut, Kavnaghuunkut.
Liisimakuqenka taakut.
Agaam taam nayagi Ivaghimankut, Taqaangankut, Wesqegetenkut, Saghumigem avaqutii.
Naaghuluq ama sakaa.
Kargi taana anengaa, meghmi tuqukaq, ighneghhaallu Agaamllu ighnegha.
Negaghaghniighmi uksumi Singigpami taawani.
Quunpeng negaghaghniighllaget taakut metghaghmeng.
Kangghwaak unakughaqegkangat.
Emta tawaten negaghaghyaghluteng aviitut tazimantut.
Unaami ivaghyaghtughyaqmegteki, taawanguq qawaagtateng allakiita, Avaqutami qawaagtaghhii allakiita negaghaghhii ellngan.
Uugsimalghiinguq kanaken aghipatuumaghmi.
Tawani yataaghqelluki taakut aganguq taaggun aatghumalghii.
Taawa tazimantut.
Taakut Tutmatelgenkut tesamantekat esghaqanka Akivigenkuk Anaghayaankuk avaqutakek Tutmatelgem, nulighha Pinirkak.
Iteghyaghaam kuuggha taana Tutmatelek.
Iteghyaghaq naaka, Quutmiit panigat.
Taana Iteghyaghaam atanga Gugwiingen.
Nuliighpigani tuquyan Ungazimun nulightughyaghtughluni, Gugwiingen.
Atghaghyalghiiminguq Panganganguftuq nulighha.
Enkaam Iteghyaghaankuk, Napaqaghhankuk avaqutakek.
Tuquyan, Kukulegmun qawavek nulightughyaghtuumalghii.
Tagiyalghiimi nuliilighluni Waallameng.
Talwa whanga esghaqaqaqa, aghnaghllak Kukulegmii.
Taanallu Gugwiingen esghaqavyiiqaqaqa.
Taana Waalla iwerngaqun pekam tuqutkaa.
Taana Gugwiingen ugwinga sameng qugwelngimeng neneghllugulluni tuqukaq.
Uumki
Ayumirugllak, neghighluku tesamani Uumki aghnaq tuqumalghii.
Taglaalluku kiiwem taagavek inglunganun ika aliituq.
Tallimaneng qavaghyan ugwingan esghaghyaghtuumakanga.
Taakwegken nengluneng agigsaqminigu ikanguq aqumluni.
Takuluku aaggun uyavaqun alingyukem.
Aghnam pimakanga, Alingyukegpenanga tagi takunga, tagi aqfanga.
Aglaghluni yuuk, siqinghem aghnaq qateghrakgitaghta tagneghqwaaluni siqineghllakaq, uguteghllakaq.
Tagitaa atghaata, ighsaaq nemun iteneghmeng.
Tesqagagun uvitmegteggun tanpeghhek ayagsighlukek nekaak.
Tawanlluku, sayaghqat neqangit ighsakaqluki.
Piniighluni ungipamsukegkaa kinguliighaq allangughlleqniluku.
Lengaaghsimaghmi, qelmeghsimaghmi, qilagkun igleghsaaghsaghqaq.
Legannguq esnamun ungavek ugkelliyaghtughaqellequt kinguliighaput whangkuta.
Taawa elqughtaa.
Ipapik tuqunqigsimalghii mululuni qafsina ayumiqulleq atughluku.
Ataatangiighhaghma Anagutaam esghaqaqniiqegkanga Uumki taana.
Taakunginaaftukut whanga liisalghiinga katam family-ngiighhaghni Pugughileghmi, Aglughaankut.
lwerngaqun tazikegkut Anagutaankut, Aghtuqaayagenkut, Atghaangankut.
Aghtuqaayak Sivuqaghhmii.
Igaghta taana Taasna.
Eslam seghleghem tesamagun qaakegkaat.
Talwa uksuq qukaghtestegpenaan tagikaq.
Laluramkemeng esghaasigalngughni Pugughileghmi.
Angyat Ayveghem Kangllukii
Taakut ayumightaghllaget aviitulluta, Aglughaghhiinaankuk Atghaangankuk avaqutaqngulukek.
Agigutenkut taakut angyat Gugwiingenkut angyaghut.
Nani taangani naallnginaghmi ayveghem kanglughllagaataghluki taakut Gugwiingenkut anagumalghiit.
Taakunnguq sama qageghtaghllaget.
Qaagghiisan takuluki piyaqmegteki meq yugllak, taakut Agigutenkut panigi, nulighha, avaqutii.
Aatqallu tawannii.
Kanuuglluninguq iimna meq.
Angyat aaghwngaghmi naafqelluni.
Taananginaghhaghnguq aatqa pukanellgaayalghii suflitaghmi.
Taam apangiighhamta ighsakumakanga qaakelleghqaa.
Legan unilluki taglaamalghiit.
Kingungitnenguq taakwani kiigmi qikmiit naavut mulaaghutaataghllaget.
Kangkiileghmi ingansalghiit Peghyalqam ukakaghaani mangteghaat.
Qikmiqulluki tuququumiit, mangteghaqulluki paneghquumakangit.
Nanuum Taghnughhiiqengellgha 
Nenglungit tamaakut ayumightaghllaget.
Aviilluki talwa Iteghyaghaankut tugutusimangilluki.
Entaqun ayumiq yugtupigsalghiinguq matumeng talwa.
Nenglungi estamat yugtughllaget.
Aatghuteghllaneghmeggninguq taghnughhaperugwaaq unilluku.
Angyaghuuteghllaneghmeggni.
Tesamani esnami naghaaghuteghllagaqelghiit, taghnughhiit.
Alla tawaten naghaaghuteghllaglutenguq amaken Uygunaneng nanughllagem ivgaamaaki qughsatkum.
Qughsatkum uugfikumakangi.
Nanughllagem tuququumaa taghnughhaq tamaana.
Atasighhiinaq mekelghiighhaq anakaq.
Tuququqani tamaana neghuumaa ilangi siiptaqluki, naasqughhiinii neghaqluki, nakaghiinii neghaqluki.
Tamlaghqusalghiimeng taghnughhaghllak, kanugllak kaana esnam kenlengani.
Taghnughiighwaaghluni, ataasighhaq mekelghiighhaq legan.
Taamna taghnughhiighvik, naghaaghvigit Akullghutat akingitnilnguq.
Taghnughhaq naghaaghyaateghllagaqelghii taamavek.
Esghaghhu taakut kaaveghllagumaat qulangat.
Sama taghnughhaa qamagtengngwaaghluku peghughllakaa naghaaghvigat.
Neqamikelqa Pugughileghmelluta 
Ayapghutem Apellgha 
Whanga Ayapghutnguunga, Napaqaghhaam paniga, Kukiyangam paniga.
Ngusiigni allgeqaagunga Octoher 29,1927.
Ayumiqulleq ataasiq Ngusiignillunga Pugughileghmun aglaqanga.
Napaqaghhaghmeng Kukiyanga ugwiighumalghii.
Tesamani liitunga.
Kemugyinguyaghpetuq Kukiyangam ugwiksuwhaagha.
Sivuqaghlluni Sivuqameng maaken aglaghyaghluni iflangwaaghaluni tuqukaaftuq, ghhuukaaftuq.
Qikmighhiinaghhaa meghyaghqughtenga Elqwaaghqum aapqaqaa kaatkaq.
Napaqaghhaghmi tawani liitunga.
Liisalghiinga Qaygeghtaankutlu, Napaqaghhaankutlu qerngaghmetuteftukut.
Taakut Aglughaankut allakaghmeteftut.
Agaq esghaqaqaqa.
Iteghyaghaq nayuqeghllakaqaqa.
Agaq aghuliighyaghtuumaan taghtuqaagunga.
Taawa ingaghlluni qinuyuguftuq, ighunga ukingalghii sangwaatqun maamigalnguut, aghalwaaqsaqata tamaani entaqun pinighaqnayalghii.
Iwerngaqun manungani tawani qavaghaqlunga ellngani.
Alia tawaten qavaghlaataghlunga taghtughyalghiinga nuugsimakangatnga.
Piyalghiinga tuqumalghii.
Agaq Napaqaghhaankut atakaat, nulighha Iteghyaghaq.
Liitellemni net malghugneghet iwerngaqun Atghaangankut taakut pingayuqluki.
Tawaten kiyaghtekayugni uksughtaqluta kiigtaqluta ayumiqullghet atughaqluki.
Sivuqam natetulnga whangaqun nalluksaghaqa.
Whangaqun 17 years-ngughsimaghma maavek lliiqaagunga.
Satughqwaakanginkut qinuyutughhnaqaataghllaget enkaam maavek Sivuqamun tawaten aghalegnun tagiighaatalghiit kayaalinaqeghllagughlleghhiit.
Sameng aghangilnguulghiit tesamani, maakenginaghhaq aghangegkayugwet.
Maapiighaatalleghput liisimakaqa.
Maapiluta aglaghaqluta piighaataqani.
Kuzaatam aqfaaqegkanginkut angyaghtumun, yugwisagllaguluni.
Enkaam maaken neqengllaghluteng aglaataqluta.
Maani mangteghiisaghtukut.
Tazikna kitum Ivigugwem piksaghaa.
Taakut liisimakanka Maayaankut whatengwaaq, alikumiita esghaqaqanka.
Upenghami neqniighaqut esavghaghluteng, ataasighhaghneng ayveghaqaghaqut maklagtaghtaqut tawaten yupagilnguut, qerngughlluteng, angyaq ataasiq.
June-ngughhneghani elngaatall tawani unakughaqut inwa ghhuughhaghmun.
Kuuvrakun negaghpagkun maagun oaten iistutkalghiikun.
Tapghaat, qasiqam amenqun tamaaken kelevulluteng inwa ghhuughsughnaghhaq.
Ghhuuteng itakumtaaghllagit.
Whatengwaaq angilqugpenaamta nanumeng kelengaruughni, qayughllak nanughtuqaq.
Aqiyagaqiinkut, estugwaamllu neqanganeng aglaataghtaqiinkut.
Maakenllu quyngilguluku piyugmeng kaataqut Sivungamengllu maakenllu.
Kayngelguluku, kaynga ama taana mekestaaghhaaluta esghaqaqa.
Anglighllagumaan ighlegyagutaqegkanginkut, legan iiwen iiskughtaqegkanginkut navek aghulaqelleghqaghput.
Qayughllak neqemnneng teglegughllak, qikmiput tuqutaqluki.
Brown-nguuq color-nga tagneqegneghituq.
Taananginaaguq nagatkaqa kaynga ataasighhaq, avangilnguuyalghii kayngengitnuyalghii.
Aglughaankut taakut Napaqaghhaankut kingulighpigaaghtekat.
Taawa aglaghyugnanightuq Sivuqamun lliighwaaghtuq iilqayukanilghii yugwiitem.
Nenglutuqaq, iiggesnanighaqegkanginkut neghsameng nuyaaghqiinayukamta amenqun tepa sangwaa aliighnayukan ighlekeluugutangat.
Wetku qaginginaghhaam aliighhneghagu naalkutaghtaqukut tugutluwhaghmeng, tuugkaghhaghmeng.
Tawateteftut iwerngaqun nengyumta ungipamsugwa Iteghyaghaam taana mangteghasqughhaq, kuugghan uuknaliqaqngami nekeftekaqeftaa church-enguluku.
Tagtalmi sangwaat angyaghpaget kaalluteng teacher-kaghqaq tesamagunnguq qaakumakangat.
Tesamani enkaam igaghyavleghaqaamalghiit esgha.
Napaqaghhaankut Aglughaankut taakut Nekregutenkut tesamavek piluteng nagneghluteng, Waalankut, Ayuqinkut tesamani igaghyaasimalghiit, Uniightaqaankut.
Taanallu liisimakegkegka Geist-ta.
Taawa dynamite-teghllaget, entaqun mining-aaqut.
Tesamani uksughqughllagtut, uksughtaataghtut.
Taana mangteghaghhaq guygungiighhaq qaakellgha liisimakaqa.
Nanek-ekun angyaghpasqughhaghqun angaghquqaqaat.
Kaviighmeng, ulimaaghmeng qerngughulluteng Qaygeghtaankut kakikamengllu ilaluki tukfiqaat.
Tesamna maaten una aghqellimaat, uusqaghllagyaghtuq.
Anuqem tagtalmi tuquuqii entaqun anaatem naranghighluni aghqellikaqaat.
Uusqaghllagyaghtuq, anuqekegteghllagtuq tesamna.
Anuqlineghmini mangteghat qapragtaqegkangi, uusqaatmineng.
Taana mangteghapik, Napaqaghhaqlu quugwet quupaqluki pinighsaqaqaghput, ulimakaqaghput whangkuta.
Nenglunguyaghtuq sivukluni.
Nenglumi tawani liitkaagunga, nenglum ilungani.
Enkaam unaghsimeng piighaataghyan angaghqughaqluki, quupaqluki ulimalaghteqaghput.
Tanpeghmeng piiknalighluku.
Agaankut nenglumeng tawavek nuugtekat enkaam tawanlluni tuqukaaguq.
Nulighha taana aqsallugwem iwerngaqun taawa unamtaqepigesnaqaqaa.
Ayaayaghtungestaghaquqlu, whaten taghnughhaghestun lliiqestaghaquqlu esghaghhuqun naghaalgutkennaqaqegkefut.
Nengyughhiinamta ungipamsugutaghtevyiiqaghaqiinkut.
Agaam atangi taakut kinkungwaat uveghluteng tuqukat lvelghani taakwani, Qungughvigni entaqun kangsumqaghlluteng tuqukat.
Qerngaamta Aghnaghaghniqlu, Ayuqliqlu anglikakut room-a entaqun mangteghaq una kagpelliighaghluku aafqengertaatukut.
Nulaghilghiiniqun kagpelliighaghaqegkangi mangteghat family-tughlleghhiini.
Tagtalmi nani tamaani eslam seghleghem anguughem neqangisagluta lliightukut.
Qayum awarkingiighhii uqulighaqluki neqekaqegkeput.
Tanpeghhet puufluki tapghaghqat gaaghluki.
Siqlugwam puyaneqruwhaa keligaqluku, tawaten neqekegkaghput.
Ellmaaraglleq maliglluku aliilleq maliglluku sakma January-mi tawani Nayegreghaq aghvengaqeftuq mangtagllaget kaatutiit Elqwaaghqunkut, Kuzaatankut.
Taawa neqetukut.
Naten sangamta neqangiitqaghteghllakani sangamta, eslam seghleghem entaqun.
Teghiglugwem inglungi, uksaaghmi unakughllagluku tanpeghnun kanaghquutaqluku kayu, iqalluk, qawaak kagpagteghaqegkangat uksumi neghyaghqaaluki.
Nalighneghhaa eghqalikaghtegpenaan.
Qawaagem itegii nuvughaqluki agaghquutaqluki uksumi puufluki, aghisluki, gaaghluki neghaqegkeput.
Kiyang nulughyaqaghaqukut tagtalmi, iqsapagilngughni tamaani.
Nulughyalleq tamaghhaan suflugwaliqaamanginaq, nanumeng kelengaruughem.
Neghevleghaqestani tawaten.
Riingkanginaq angyaghpak, atasighhiinaghmeng Pedersen esghaqaqaqa.
Kingulighpigaaniluku Pugughileghmun usingiqaq.
Taaqniitnguftughnguq igleghallgha.
Taam kingunganeng Riingkankut, Nanek-enkut kaataqut tesamavek sivuliiluteng Pugughileghqun tekitaqut.
Taagken kinguvaqun Sivuqamun, Sivungamun piiqut.
Akilpegaghaqut kagimkaq, iiqmik, tawaqa entaqun avelghiigalkangat, sikeriighet.
Avlawaqun iitek piiqegkefut qayuq.
Qayut tamaakut Iiisalghiinga qamagun foil-elget qaayngi vegaaghet Japanese-emeng atelget, tumapagilnguut neqnighllaget.
Foil-engi tamaakut Aghnaghaghniqlu elngaatall teghigniqutkaqlaataqeput aksaqluku teglegluki gguternteggun mategtaqluki.
Iqengnemta qelmeghuutesqelluki iingqaput.
Whatengwaaq enraq pigpenaamta, nagatesnanighaqegkanginkutlu ungipamsugunneghata.
Qepghamsugllagni quunpeng aghuliitegpenaamta.
Nunivagniighaqluta, maani aviilnguut piitesighaat saghnaaqluki, legan esghaqaaluteng mirugwanat.
Unataankut, melliinkut saghnalaghaqaput uksumi pikaghqaaluki.
Iitegngam aqavzik elngaatall saghnaaqaghput.
Tuunglighhaa
Sivunemta Nangaghneghi
Kukulegmiit 
Penapagem Apellgha 
Tawaten nagatellemtun Ugwetelemeng apangiighhammneng apeghnaqaqa.
Ungipamsugutaqegkanginkut, Kukulegmiit pelungighllagennguq elngaatall iqanginnaqneghllaget, aatkaqegllaget, igaqraghllak sangat tamaghhaghmi ayuqelghii.
Entaqun ataasiighneghunaqeghllaget ipapighqengnganaqeghllaget samun tamaghhaanun.
Saghllakannguq tagtalmi.
Elngaatall amyuqetaghsighwaaghllagem kaatkii, entaqun nanghiiqullghem saam kaateghllakii maatenguyaqan sumeghtaghalleq.
Tawaten ukut kiyaghtaaghet uum nunam pingan puughteghllakaqegkangi sivukluki.
Legannguq piyaaluteng ungani ayveghet unguviita mangunangitneng ikulluteng, legan amyuqetiqeghllakat.
Piiqelghii whaten Ugwetelen, Imatuqlu talwa ayveghhiinaat pikaqatki, awiimnguq teghikusaq qamagluku seghletun tawaten amyuutkegkaqegkangat. 
Tuqutegpenaki ikutaqluteng legan.
Entaqun tawaten teghignangutkii elngaatall.
Legan tawaten unguvalngughmeng whaa ikutaqluteng gaaghyaghqameng, neghyaghqameng.
Tagtalmi yuuk ataasiq saghllakaq elngaatall.
Entaqun kevgaakaalghii yuuk taana.
Saam kaatkaqegkanga, nunalgutni elngaatall aatkanglaatesqegkii pinighsapiglluku, pelungighsaannaqniluteng pikaqegkangi.
Aghnaq kakitkaq elngaatall.
Aarraatkaq igaqraghllagmeng tawaten pinighrakegtepiglluku ulimalluteng.
Entaqun apeghiighyaqmegteggu tamaana qelghutellgha, entaqun tamaananginaq pigpenaan mangteghaqulluki sagnellghaqulluki ukmangightestekii yugwem taam.
Yugwem taam pillghatun legan pikat maligtekaat, aligniilnguq yuuk taana entaqun.
Laluramkenun ungipamsukneghminigu prophecy-kaaniiqegkangat yuuk taana.
Tawaten apeghiightuusan, enraqlu tawani ighivgaghmi pilleghqiitni amsanaghllugughtekaq, anuqeqraggangunani, qagiqraggangunani legan meq unegna taghneghaghquutestun qateghllugwem angtalanganeng lliiqaq.
Esnamun atghaghtuutesteghllagluku yuuk elngaatall kumaghtighllagluteng bon fire-eghllakat entaqun.
Kumaghtighllagluteng quuk qerngughlluku aarraalluteng tawaten entaqun neqmeng kelqelluteng.
Yugwem whalen pikii, Temngi tawaten aneghhneghitngwaamsi, nuna uukna tagilghii qateghrakegtaq iqangilnguq avangilnguq tuusaghqaqenghilkefut nukegnaghluta. 
Taana apeghiighutesqelluku pelungighsaatesqelluku.
Esgha legan Bible-et pillghistun pikat.
Taghneghaghquqat meghqun uunggun, mumigtaqluteng yuvghiiqat.
Elngaatall pelungighsaqat entaqun seghletun pilleghteng taana qivghukegkaat sakaat apeghraqaat.
Seghleghqelleghteng, seghleghyukelleghteng aanesquqaat elngaatall.
Taghneghaghquqat taangavek nunamun.
Piiqegkangi Ugwetelem, Entaqunnguq seghevuquutkat.
Piniqelleq ighivgaghmi tawani naalkegkaat.
Iwerngaqunnguq tawaten taakwna nuna yugwem taam atighaqegkanga taakwna nuna tagilghii qateghrakegllak avangilnguq tagneqriilnguq iqangilnguq.
Taana pelungighsaatesqegkaa, ukmangiisqegkii nunalgutni tamaakut.
Entaqun apeghiighluteng esgha taam kingunganeng mulugpenateng, qavameggnenguq tuqulaghatkaagut.
Aqnighpenatenguq qavaghpagutkaaniiqegkanginnguq.
Nenglum legan imii qavanqusiin tuqulaghaatkat.
Ungipamsuk taana elngaatall allaaghlluwhaghyagutaqegkegka compare-raaqegkegka, sumeghtaghaghaqelghiinga whaten igamsiqayagutaqegkegka.
Repall piiqegkenka minister-et, Taakwaningani whaa kenletghuuskan nuna, entaqun ilangi legan esghaghyaghqaput yugulilleghnun iitqat.
Kiyaghneghem nangllegtaa esghaqaqegkegka elngaatall, yupiget tawatengwaaghwaaq laluramkestun ugpeqluku ayuqegkangat honor-eghllagluku (in their own way) ellmeng katam pilleghmegestun.
Understand-telleghmegestun ayuqegkangat.
Anglinghhaalunga 
Amigiqaam Apellgha 
Elngaatall whanga qaatkeghllagluki angayuqanka atanka taakut anglikaalghiinga.
Neqa sangwaa angaghqughllanghatgu qepghiisqaqegkangatnga qinutaghllagnaaghnilunga.
Enkaam kayusiitaqegkenka neqmeng qepghanghata.
Pisqeghllagatnga sasqeghllagatnga.
Sumeghtaghaghaqelghiinga ilangakun kalleghsaghnalungallu salungallu qinuyuglunga.
Panignaaniiqlunga nukeggnaghqesteghllagaqaatnga.
Ugwiighyamallu taginemni agliisqaqegkangatnga.
Agliisqenghatnga Apaatankunun atghaghaqelghiinga.
Amalleqa piqrugwaqegkanganga, panikniiqegkanganga Apaatam.
Singlengam qelanqelleqaaten.
Singlenga taana whangkuta agani pikumakangat.
Singlengam qelanqelleqaaten aglaa.
Aglaghaqelghiinga qiyavleghaamaghma sumeghtaghaamaghma, panikniiqlunga ighsayaguteghllagtatnga.
lghsayagunnilunga.
Teskankuk enraq atalgutegka ugumikeraaghnaqeghllagek, Akuliqaankuk, Aghnaamkaminkuk.
Apaatam panigi, taanallu Teparghuq.
Teparghuq taana entaqun taghnughhaghhaaluku Ayakinkunun angagitnun tuunegkaqaat.
Egmighaghllak.
Aallenganguq naakaa.
Apaatamnguq nulighqeftaa Aallenga.
Ayakinkut nayakaat.
Taagegken tagilaghatkaagut.
Whangallu atalgutegka taakuk.
Ugumikeghllagyaqanginkut Teparghuum.
Urang ugumiksaghiinkut, maaten qemall.
Piiqegkenka panigenka, maalliqun piniqsaliighllagaanga qavngaq ugumikeghllaglunga.
Alingyuketaghllak, paninang maaten alingyuketaghllak.
Alingyugwigalnguunga, unugtaqelghiingallu ellnginaghhaghma.
Navek aghulaquutaqat.
Itenghata piiqegkenka, Navek aghulaquutaqetsi? 
Pangeghtat 
Ungipamsugllaget elngaatall.
Payangiteghllakayuklu angukaghput.
Elngaatall legan tamlaghqulluteng whaa qayungllaq, aqelqaput taakut qayungllaasimaluki qenaaghpallaqu, qiinqanemni kana qaasqami uzivleghet.
Aqfaquutet aqelqaghniighet.
Legan qayuqiinaghluteng neghegpenateng.
Elngaatall tawaten aqfaquulluteng uzimun ataasighhaaghtaqluteng, entaqun aneghhneghmeggni aatqaghfikaqluki.
Apeghiineghmeggni enraq mataghqulluteng tughumghanneqegsaataqut.
Enraq talwa esghapagtesnanighaqegkangit.
Aghnaamkamillu amik umesighwaaghluku reghilqughlluku esghapagaqelghiikung.
Sangamta esghapagtesnanighaqinkut.
Sangwaa tamaghhaghmi liisalghiikut agleghnastaghhiinaq.
Iwerngaqun taaqluteng apeghiineghmeggni taglaghtuunneghmeggni elngaatall neghulghutaqut.
Enkaam tumighqaanneghata llangaqallu nunatughqwaasugnitaqiinkut.
luteng apeghiineghmeggni taglaghtuunneghmeggni elngaatall neghulghutaqut.
Enkaam tumighqaanneghata llangaqallu nunatughqwaasugnitaqiinkut.
Kelqughluteng kalngagmeng ilangi uyamigluteng.
Amim liiqnegha legan tan-ekastun tawaten.
Ugtinghiit pinighllaget legan whaten.
Qallukaq sanaghqughwaaghluni.
Ayallaghwaaqlu, angyaghwaaqlu allgeghnaqeghllagat elngaatall, iiwen kakisim sikwii.
Sikuunnguq ataasit allgeghteqaghneghmegteki, kakiyaghtuneghmeggni tamaanalegnun kelqelluki piiqegkangit, sikuut.
Sikughhnaqeghllaget maaken kakisim sikwaaneng.
Qavngaghtarugllaget sikuunka Pedersen-meng ima tukfighat, pinit taakeghllanghilnguut, taakeghpaget katamngwaaghet kenukeggneghilnguut pinit.
Whaa panigma naangsaghtughii.
Aflengakaqanka neghightaghllaget.
Sagneghenka ima aghnaghaalunga allgeghtekanka.
Kelguqunemki kinkunun nalleghayagutaqegkangit.
Talwa Geist-am aqeftaghaaghi sungaghtuqat.
Pilguungallu tamaaken sakma.
Taakut enkaam panigenka tawatekaniigut whangamtun pivagruneghllak aakaghhaat.
Aamtaam eltughaanka pillgitngwaaghtut.
Whangamtunllu taawa pisqelluki aghyuughaqegkenka, maliggnaanghilkangatnga.
Kii, akuziiqunga ilangakun apeghtughnaluki ungipamsugunnemki anglinaqellemneng.
Ineghneghlliqegpenanga whanga anglikanga samun tamaghhaanun.
Pelaasi entaqun taana pillepigsaghtuq elngaatall ungipamsuneghmini.
Taameng igaghyaqayugwetlu liisalghiikut yugwet seven-eklaagmi unugmi igaghyaataqelghiit.
High school-em igii qamagtekaqegkangi talwa.
Enkaamllu puygiingigalqwaaghllaguyaghtuq.
lgaghyaatkayuguyaghtut unugmi.
Apeghtughisteksuwhaaghet 
Taana igaghvik ulimaaqniiqegkangat tamaavek nanevganun.
Saavlankunun, Pusaankunun, kinkununllu ulimaaqniiqegkangat.
Kayusiitkaqniiqegkangqat taaghta.
Aglum inglungillghaneng repakluteng.
Tangeghtughllagtunnguq elngaatall aglut tamaakut, ayveghem aglii.
Tamaaken repakluteng ulimakaqniiqaat.
Kayusiqaqniiqaat.
Iwernga liisalghiikut pinighllak igaghvigllak.
Whaten igaghyami ikiqun uglaghllak whangkuta teacher-kegkaqenghilkefut.
Nulighqutiinalghiit.
Maatenllu teacher-eghllagughlleghhii.
Nickerson-enkut maani teacher-ngughllakaagut.
Minister-ngumaghmi, teacher-ngumaghmi ayuqelghii.
Thompson-nenkut ama teacher-ngughllakaagut tawaten nulighqaghtaan.
Iwernga sangwaa ayuqliq ama teacher-kegkaqaghput ukavanlengughni.
Aghnaartuq ayuqliq.
Pillwaaghataghat taana Nickerson-ngunikangat teacher-kertaat.
Whangkuta taana ayuqliq teacher-kegkaqaghput.
Neghyaghtuutkayugni whangkunnun.
Neghyaghtughluta one-eklaagyaghtunghani tagiiqluta.
Talwa mangteghapagisalghii.
Taangani qafsinkuuraghhaat.
Enkaam uvita pinighllak.
Aantaputlu samaveghllugwinaq, malliilnguutlu.
Sakun avlawaatakun, paper sack-kekun qantaghluki anuqlinghani aantanun aantinemta tengtestaqegkeput, tengtaqegkangi.
Entaqun sapagilluta malliilnguukut talwa.
Akilpegaqat 
Nuughtekanighmeng anglikani whangkuta.
Taanangurtuq kiyang tukfighyukumtaaghat tawaqankut, iiqmigenkut, qayuunkut, avlawankut.
Taakungurtut kiyang tukfighyukellghit.
Avlawa kiyang, avlawatlu tamaakut neqekrangllapagpenaki, kiyang avlawaliighaqegkangit.
Enkaam mulughllagaqut, neqekrangllaqaghaqluteng.
Nutaghaqlu taawa nanim neqekrangllaa neqekrangllameng neghyugnaghllak.
Sakun qayulghutagbhaghqun Java Tea-nguniiqegkangitgun ukilluki neqekrangllaghaqelghiinga.
Kangghugrakguughlluteng ilangi oaten mesiighem taapekanighluki neqnighllaget whangkunni.
Neqevut 
Ii, neghsaq kaatuteghllaneghmegteggu.
Aymaakelaghtughaqegkefung Napaaqlu.
Tazingavek saagbhwammnun siqlugwamun kanaghtaqluki.
Kaanneghmegni qamugbllaglutek.
Qaayngakun alimta qalqalimameng aavgaqluki.
Siqlugwiigbaqelghiikung qalqalimameng kemekragmeng.
Sagneghwaagbllaget imighluki kapeghtilutung iqugwakun kapeghtekapung lliluki.
Neghuunnemta taaggun kapeghtekakun iwhani neqnighhalek, ilangakun tengugmeng.
Qalqalimakun elngaatall unaghsikun siftaghlluki siqlugwiiqakun taaggun.
Legan pellumeghtaput pightuvleghaghhaat.
Qazigyamllu, ayveghemllu uqii lard-estun ayuqut.
Whaten ayapghaataghluta akuunnemteki nevesqaghtaghluteng ayuqaqut.
Piraamsitngwaaghluki akuutaqegkeput, neghyaghqastun tawaten angkiita aavgughaqluki.
Mesiightuluki pisqaqegkangit qavaghquneghmeggninguq mesiighiitkayuguut.
Maaten tawaten piightaqsaghanka eltughaanka ukut avaqutanka, seghleqaqiit.
Akuutangwaaghllagluta uksulqusiq.
Akuulluki kumlasighaqluki.
Iqallugwaqlu pighllanghatgu Napaaq tengertiyuneghtughllak.
Tengertat tengegkayuguniiqegkangit, taawanginaq aygughikaqegkenka.
Akuunnemteki uglaghllaget.
Sagneghwaaghet takeriiget tamaagun tengertameng akuuteghllaglunga ateghlluku, neghuunnaqngamta neqaghluku entaqun, Kaay, akuutaq aqfaaghhnaqaqa.
Itghusaqminigu legan tekerqaaniteftuq kaneq.
Tengumaniit naqam.
Tengertameng aatqelghiit.
Nalighmeng mesiighi, nalighmeng sallghi anaglleghhiini tawatetut.
Ilangi ghhuughpagtapigesnaghluteng pimaaqelghiit.
Neghqwaaghighwaaghluki iqallugwat tamaakut, qayevregaghhii tamaakut ikughluki, qelluki, mesiighmeng akuulluki qayiitneng kuuvikevleghaghluki kumlasighaqegkeput.
Tengertaaftut aatghi.
Aygughikumaaqsaqenka, taana esghaghluku wetku ugpeqsagutanka.
Mangteghapigetlu, Mangteghasqwaaghetlu 
Taagken mangteghaput upenghami, amiiqaq, tapghaghqaq apeghiinemteggu naafqaqegkeput mangteghat.
Mangteghasqwaaghmun lliighaqluta uqumeng itagsinaqneghmeng.
Mangteghapigem tanpeghhi ikughluki aagrangillu naafqelluki, mangtegham qukaakun taaggun, maqaghqutetlu, vegetlu maqaatet llilaghtughluki tanpeghmeng asiliqutighluki iwhani, kagpagaqegkangit tanpeghhmun llilaghtughluki sameng tapghalaagmeng nemeghluki.
Kiigtaqelghiit mangteghasqwaaghmi.
Mangteghasqwaaghmi kiyaghtaqelghiikut ayagyulighluki.
Aghhneghani taakut ayagyuput makreglluki petugluki paaggun.
Aghneghtaqelghiikut suksugtakun qayungllaghaqluta.
Gaangllaghlutengllu gaaghaqelghiit eslallugmi.
Aliineghmi aamta qagani gaaghaqelghiit.
Aanqaghpagulluki mangteghasqwaaghmi gaangllaghaqut.
Gaanguftut anuqmi, eslallugmi taaggun gaaghaqelghiit.
Uquq piyaqnaqanighyalghii liisalghiinga qayughllak.
Upenghaam whalen uqiightullgha uqungllallgha egsigalkefut, kagpaperewaaq akmagutakun.
Wetku uksaaghmi naayvaq esnelinghani, kumlaaghtaquluni lliinghani mangteghaghtuutaqut.
Taakut paaggun iwhanisiigut, mangtegham qamagun ilungakun tanpeghtighluteng.
Tanpighluta taakut aagrat nekegtaqegkeput.
Amiigut aagrat, amit maakut allighaghqaaghtekat.
Amenqun allighaghqaaniiqegkeput melqughtuqat, tamaakut kakiluki, unaghsimeng naten eslegkakalghiimeng.
Vuuvghem, vuvighnaqnemteki.
Una iiggereghwaaghvik iiggigalluni vegllaguyaghtuq.
Taagken vegmeng saghnaghllagaqluta.
Samagun tanpeghhaghaaghet ilaaghtuulluki ikelleghqwaaghet tunemaqluki amalka.
Enkaam vegmeng piluki vuvighaqegkeput tanpeghmeng.
Ukitaqluki, napaghyeghaaniiqiit uum amim amalka ayagsiitangi.
Tawaten ameltaaqluki napaghqughvikaqiit.
Tespagkut kelut eslegelghiimeng ingavek iiwleng qukiikun llivikluki.
Tespagkut ama tawaten eslegkakalghiimeng ceiling-ngengi amalka aagram.
Sanitmun llilaghtughvikluki uligaqegkeput.
Tawaten uusqaghtutkiita unaghsit, kevighluki vegmeng.
Uuyneghmun enraq, natanga taakeghllalghii vega, whateghllak legan.
Elngaatall akmagaataghaqelghiit, amenqun uqengelengestaaghhaat.
Tespamavek tawavek amenqun iiggereghwaaghviguyalghiimun vegmeng saghnayanemta qiipaghaat imighaqegkeput alii qilleghtaqluki.
Uqengesquyuwhaat kenegteghllagaqluki, keviitkaghqameng.
Taakwegkut uzimun aagrat kevighluki asingi kenegteghllagluki.
Elngaatall atkuvlegaq sangwaa qawaak atkuk taaqegkaq atkuvlegaq, amiq.
Amim qaayngakun qakmagun eslataakun maqaasghightuutkaqegkangit.
Puqlaghllaget.
Tespamnallu tawaten tanpighluku vegmeng uligaqegkefut.
Enkaam supugilnguut.
Taawanginaq puqlaghhneghani tanpepiguluku qepghaghnaghllak.
Legan qakemna naghighaquq tanpepiguluta, kaneq ifkaqughllagaquq.
Taakut veget ifkaghlluki, apeghiinghani ifkaquneghmeng, kameraaghilluta kameput repall aghiiqegkangi.
Whaten anigungi ifkaghlluki miluutaqluki.
Anigungighwaaghluki mayughluta saaghqunqigtaqluku vega.
Taakut anigut aanesqughaqegkeput ghhutetgun inglugtaaghutaqluki.
Napaam emta kalngagat imighluki uqigtughllaget qamunemtegneki egtivimmnun ugwavek.
Anigungulghiit kaanghet egtaqaput.
Taawa masaghiyaaghhneghani taakwna uqeq ifkaghaqelghii.
Sameng sapuughaghtaghyaghtughaqegkefung.
Kiyaghtaalqa, Igleghalqallu 
Maasqem Apellgha 
Allgelqaa Fehruary 12, 1898.
Taana hirth day-keftaqa liisalghiinga.
Angayuqanka nallukanka, anglegutenka.
Kergam taghnughhaalunga iflalaghasimalghiit.
Enkaam Waayinguftuq aflengakisteka, Siivaghhaam nayaga.
Taagken enkaam taaghtankut tagiluteng 1900-mi allughqimakangatnga taaghtankut.
Entaqun esghaqaalunga seghleghuyalghiinga, esghaghhuqun allughqikangatnga.
Enkaam taaghtami tawani, (E. O. Camphell), qafsina years kiyaghtunga.
Entaqun mekelghiighpagughsama, angyaghyaghqaaghsama Sulugwenkutgun angyiisqaanga.
Enkaam Sulugwem itagnaqsanga taaggun angyaghtunga taaghtam pillghatun.
Unaanguluku angyaghnanghani Amamengam kelegyaghtughaqaanga.
Teghtunemni whaa angyaataghqat aqeftaghaaghqun keviiquulluteng kelqesaghqat.
Enkaam atghaghlunga, kelluta taangani taakut angyam yugwita taakut taaghtam angyaatightuusii kiyang neghaqegkangit.
Whanga eghqwaaghusiitneng qasiqameng neghegkayuk.
Tamaani laluramkem neqanga piyaqnalghii, taaghtami yeghrat.
Taagken tawaten tagtalmi, nengighaqlunga nefkuyagutuq maklagmeng, ayveghmeng.
Qeghasta teskankut Mekengankut ketangitni taaghtam qeghii.
Elngaatall yuuk piniipigtuuq taaghta taana.
Tagtalmi ayumiqullghem ilangani, amiiqistaatnga Sulugwenkut.
Taawa taglaalluku, kitumun uqiightesluku taaghtam, akmagutagnun kanaghlluku akmavek tuyughaa.
Arekull qawaagniighusingesqellunga pimakanganga ulimasightuumaan.
Enkaam ayumiquyan kaasalghiimi 16 qawaagniighusiq, kanuyaaghruk qafsina igaghqwaaq, ulimasilek.
Igaghqwaaghuyalghiit ulimakayugwet qawaagniighusim pingi, ghhuughet.
Llaaghanwha atuqaqa taana elngaatall.
Allameng upenghaghyagu angyaghlaataghtunga.
Amamenganguuq taana kelgisteka.
Elngaatall angyaatitaqegkangatnga, ungani neghesqellunga entaqun.
Iwernga neghigalkenka, angyat yugwita taakut neghaqiit.
Whanga angyeghetiitneng eghqwaaghusameng neqnighqaqunga elngaatall qasiqaq, sangwaa, pugneq.
Allameng amiiqilaataghtunga tawani, amiiqislaataghaatnga.
Enkaam taglaalluku kitumun uqiighteslaataghaa elngaatall.
Pangeghsuwhaalqa 
Enkaam tagtalmi tawaten pangeghhnaqut, Sulugwenkut.
Whangallu taaghtam pangeghtesqaanga.
Taana amiiqaq akiksaghtiisqaa llaaghanwha.
Uvinkunguut, Amamengankut, whanga amalka anglinghhapestaaghet yugwi Sulugwem.
Ellnginaamta naten pangeghtukut, paangghet maliglluki.
Pamaken paangghet maliglluki.
Kii, elngaatall anguuqaqiinkut.
Atghaghaqsaghluta qukaghinnemta uughqaghtaghllaget kaannemteki uteghtaqluta.
Elngaatall aghyuqegkaagungaqun whanga.
Taana amiiqaqa maligulluku ellmeggnun maalghugegnun amingnatkumakangat.
Maalghum amim akikumakangi tanpeghhet tamaakut aghipalnguut.
Enkaam tawani uteghtaatallghem tagtalangani, Uvillu mangteghaq tespamna, Ungaziq, qamagtekaghpung aqelqaghfikaqluku.
Tawaten atghaghaqsaghluta uteghtaqluta, eslam seghleghem, quunpeng ikevaq.
Ikevaqun seghleghulghii whaa liigiksaqefut.
Tagtalmi tawaten kiyaghsimaluta angyaghpaget kaatut, malghukuraaghhaat, iiwen tanqiq naangaquq, tespamantelleghput.
Qanigughtaqluni.
Aghyuqnapigtuuq elngaatall.
Taagken angyaghpaggaat kaasalghiimeng malghukuraaghuftut.
Maaten qavngaq tagiiqngami angyaghpagem Derhly-m umiileliitkaa puygaaqa aatgha.
Taam atghaatiinkut, iwerngaqun tespamaken atghaatiinkut maavek.
Enkaam unaangupiglluku kaalluta, whangkunnun taglaghlunga taaghtankunun ii, quyakaatnga elngaatall.
Maalghugegneng amingumaniinga.
Enkaam taaghtam llitiisimakanginkut twenty dollars angyaghpagmun tawavek.
Alaghrang angyaghaataghlunga tawani elngaatall nengighaataghlunga, taagken enraq pangeghtemmun.
Pangeghsuwhaalqaqa taana anguughtalek aghyuqnapigtuuq.
Taagken nukalpigaaghsama, pangeghtunga elngaatall angyaghwaaghqun, qafsinaneng pangeghtunga.
Angyaghpaget
Ayumiqullghem ilangani Ungalaq aghvengumalghii kiipaghqemmi June-mi.
Elngaatall suqaa piluku Ataayaghhaankut, Aghtuqaayagenkut, Ungalaankut 1911-mi Nume-etkat.
Nume-elluteng tagiyalghiimeng, sluup-engumalghiit Cheechaku-nguftuq aatgha angyaghpalqusighraagpak ataasimeng napaghyaqelghii.
Engine-elguyaghpetuq, kayaalnguugneng iwernga telaanangakayuk, savikenghaaghmeng sanepuutelek, 1911-mi.
Enkaam tawaten kiyaghsimaluta, usiistenga taaghtam kaatuq malghukuraaq tanemlleqa.
Elngaatall usingilghiit.
Sivuqaghhmiit angaghquqangat, akileghtuusaa neqmeng akileghtuqayugukangit neqekraget ataasit une cent-nguluki.
Estugwiituq tamaani.
Enkaam angaghqutuqat tamaakut neqekragteng sighlatkaqegkangat.
Inwa neqekrak seghleq qetulengestaghhaq elngaatall.
Qayuq, sangwaa kagimkaq akileghtuusaqegkanga.
Piyaqliilqa
Taagken tagtalmi tawaten eleven years taaghtametunga.
Tawani kiyaghlluta, entaqun nukalpigaaghtekestaq sangwaa.
Aghvightut.
Whanga unegtunga aghviinnaqsaghaatnga.
Unegtunga aghvighyunghinniinga.
Enkaam taagken Mayukaankunitunga.
Tanemlleqa Mayukaam taana tugukaa Waayi.
Iiyiitaam nulighqesuwhaaghyaqanga Waayi taana, whangkunni kiyaghtaaq mangteghiilnguq.
Mangteghiinniiqaat naqam, Iiyiitaq.
Whangkunni kiyaghtekaq enmis avaqutilaqaq tawani sakimini.
Enkaam angayuqiighusama Waayim taana mangteghaq piliitkaa Siivaghhaam mangteghaqsaqanga.
Elngaatall taagken aghvighyata, pinitun kiyaghtaaghyaghlunga taaganingani taaghtankut maanlluki, ikfiqmun lliiqanga.
Nengitaagaqlunga, eslami qavaghaqlunga, neghlaaghpenanga.
Nangllegtalghiinginaat neghqaqlunga.
Kuulunkunguut, Uzivankut, Mangenankut nangllegtalleghpigaat Sivuqami.
Taagken Mayukaq tuquyan, Waayinkut tuqulaghasata, Taliqnaam enraq taana mangteghaq piliitaa.
Siivaghhaam mangteghaqsaqanga.
Taliqnaam kumaghtaa.
Entaqun qavamineng naniq teveghllagluni kumaamaaq.
Taagken ima mangteghaghput aviighutuq.
Nulightulqa 
Enkaam tagtalmi tawani Uzivam lliightaanga.
Qamuutaataghtesaghluni kiiwhken nagneghesqaanga ellmeggni.
Tawantunga angyaghaqlunga elngaatall.
Repalqun Wiyam taam aghnangllaataanga Qanenguunkuneng.
Wiya Uzivam naanga, piniipigtuq aghnaq taana.
Aghnangllaallunga Qanengughmeng tawani, entaqun talwa tukfightullghituq.
Tawaten tagtalmi, Qanenguqlu taana Uzivakun angyaqayuk.
Aghvengaataghluteng tawaten kingulighmi aghvengelleghmi tawani angaghqughaqelghiinga elngaatall.
Piinga Qanenguum, Atghafqaavek nagneghhaaten iitghaaten.
Kii, nutem egtugpagtunga elngaatall!
Taagken angaghquneghmeng taaqlunga iteghlunga naatghitnun, naqam mataghllunga, nuuneghmeng elngaatall aghtulghiinga.
Tagtalmi nuukaghsalghiinga aay qetngighhalek elngaatall nanipigetqun qetngipagllagilnguut.
Taagken ima iteghyaaghtekanga elngaatall nuliimnun Tukuuyamun.
Kinguliit Pangeghtellghenka
Taawa pangeghtekayuk angyaghwaaghqun.
Kingulighpigaam tungeqlighpigaa taaggun angyaghpaggaghqun Cheechaku-kun pangeghtekanga.
Ataayaghhaam piliitkaa angyaghpak taana, Ungalaam piksaqanga.
Suqaghtulleghpigaq.
Iwernga Ataayaghhaam piliitkaa.
Taagken Ataqa umiilkaghput.
Tespamani kiyaghlluta, tagtalmi atghaghtukut.
Ataqa aghsaan cumpass-ellepagllagisimaa, nagun akivaqun taagagun aghqitaghitevzighluta tagitugmi.
Quta esghaghluku qiifqaghteqaghteftukut.
Taananguuq pangeghtaatalleghma iqugwan tunganga.
Taagken tuma uukna maghqasimaan Ataayaghhaankutlu, Elqwaaghqunkutlu pangeghqaatut paamna maghqatekestaamaluku.
Whangallu pangeghtunga.
li, upughatiinkut elngaatall Ungazighmiit.
Anguuqanighluta.
lghlekeghngiinkut sanivanlenguut Ruuseghmiit aqfalaghningatki tugunayukangisteng angyaleput kakavelghiit, ketiiqukut.
Iitek ighlekughsaghiinkut kaannaanghinniluta sikughllaguniluku.
Entaqun umyugwameggni tugunayukanginkut kequutukut.
Tawaten yataaghqumaluta whangkuta Ruuseghmiim ataasim aquutaghput tuguyaghaa.
Angyaq qiifluku iwernga ivenrum nuqneghaneng taagken wayaghaa.
Taangavek ivenrughtukut elngaatall malghugneghuluta.
Siku kaasaqefut, unga aliituq siku aghviqamelnguq.
Kii, llaaghanwha awalighnegha megha aviitngwaaghtuq.
Tawani sumeghtaghaalluteng esavghaliqut.
Naqam iighwilpaghqu.
Amenam angyat sayugteghluki esavghaghtuutukut.
Telaanangat whangkuta mekelghiighni uyamikluki, napaghyat.
Igleghuteghllagluki angyat ataasit, igleghulluki, ilangi aqfaaqluki.
Tawaten igleghtekani.
Qafsina hour-kaghtekaghput, Sivuqam nallanganisaghluta, maaqneghem itghaaskanginkut elngaatall.
Naqam siineq.
Tawaten qukaghilluta uugtengiighhaq esghaghaghput.
Aga tuqusaghtughaat, neghigalnguukut akugwaaghhaaneng.
Taawa unakaat.
Angyamun tagilluku tawavek, Uuyghaam aftaa nazighaq.
Sameng quukluta asingiitam nakaghaaneng saqrugutaqluta, sikum qaayngakun sameng asilighluku, kumaqiluta waamlluku gaaghaghputqun nazighaq taana.
Ii, neghuusalghiikut llaaghanwha qaqayuugtukut elngaatall, qepghalghiikut uglaapigluku.
Nanghilallu yukaghput.
Taagken apeghiighluta igleghullaataghtukut tawaten angyat uyavaalluki ilangi aqfaaqluki.
Tagtalmi tawataan, imatek aliighagput.
Piyalghiikut Tapghum nallanganiteftukut.
Taagken esnevaghnaqinaamaluta navek Tapghum kiwatanganun lliighluta, esnevaqaghtukut.
Enraq esnevaghyalghiikut aygughnin, imaghlluuk.
Uuvganeng quliiwhtiilluteng taagken kequutukut.
Llaaghinaanllu ivenruutangit piniimaat.
Kii, kelutmun elngaatall ivenrughyalghiikut Tapghiinaghmun.
Tespagavek piniighsimaghmi, enkaam qiivumaamta ukavekaniq.
Taaggun tekiqaatukut Qilleghquutem nengakun maaten Avrugwakun.
Tagilaghaatukut, tagilaghaatukut, quyngighqwaaghet nani taakwanlluki naghughtaput, ighnistit.
Tagiikut taawa tagilaghaatukut pinilghii esnenga taakwna.
Angyaghwaaghet imaghllugmi pinilghiit.
Kaalluta maavek ivgaghtuusaghtukut, kiiwhun ivgaghyaghtukut, ii qagighllaguftuq elngaatall, uughqaghtaghllaget.
Qiivuulluta Aghsughaleghqun tamlaghqutukut.
Aghsughaleghmeng taagken piyugtukut maavek.
Taawa pangeghlleghma kenlekaa.
Kinguliit Ataayaghhaankut qafsinaneng pangeghtaataghtut maghqasimaan.
Tuguvzighqughllak, tuguvzighqughllak.
Yugwit mataghqaqluki saghyameng ivaghivikluki.
Avanginneghata, aqeftaghaaghit ivaghivikaqluki.
Tuguvzighqughllak iwernga Ataayaghhaatmineng naten peskughquutaqelghii.
Taawa pangeghnanightut.
Uugsuwhaalqa 
Enkaam 1926-27 entaqun, angyaghpagkun enraq lliightunga.
Pangeghtaaluta malghukuraaq taawa esghaghaghput.
Ilevri, wallu Elvira-ngwaa.
Taana enkaam, Pedersen tawanteftuq nutaan esghaghaqa.
Malghukuraaghpagmi, angyaghwaaghqek maalghuguftuk.
Yugniighnaluni tespamagun aagaqeftuq.
Tespamagun aakayugulghii.
Whangallu upagtunga tazingavek, legrem saam.
Ii, Ungazighmiit aaputaqut ellmengllu Arctic Ocean-mun pinaluteng.
Legan aangghaqii.
Aapullghii angeperewaaghllak.
Piyalghiimeng qafsinggiinaat aga tugumakangi.
Qaaqa taana enkaam yukepigtaqaa, piniqepigtaa.
Tagtalmi tawaten tespamagun taaqluni, maavek piyalghiimi Herman-kun, pingayukuraaghqun.
Taawa yugniightuq.
Whangallu pilaataghtunga nutaan taawa uugtunga.
Whanga, Kemugyi, Aghtuqaayak, Pelaasi, Napaghutaq, Ayakitaan entaqun.
Yungllaghiinkut ayveghniighnaquq.
Llaaghanwha ayveghniightukut elngaatall.
Aygummni ukani amiiqaa saghnamaan, uqiighumaan, taghyuliimaan.
Entaqun tanqiq ataasiq atuqaghput.
Tanqiq ataasiq akeqegkaqegkangi atughluku taginnaaghniluki Sivuqaghhmiit taakut.
Angyaghpagmeng Aghveghniilleq
Tawaten iiwen tanqiq naangaquq, tuqlughaanga umiilgem.
Sivuqaghhmiit ukut, ten-talameng tuunaqamken.
Ten-talameng tunqughqi, allamenguq-aa waran avelleq tanqiq.
Enraq angtughhaghniighnaluni.
Sivuqaghhmiiniqun maniyuneghtuqani.
Legan qaqayuugulluteng ten-talat tugulaghiit.
Pelaasillu tawantuq.
Pelaasi, Ayakitaan, Walangallu entaqun, aa, Ayakitaan, Napaghutaq, Aghtuqaayak.
Taagken angtughhaghmun lliightukut.
Pingayugneghet angyat.
Angtughhangyupigtut telaanangameng.
Taawanginaq esghapagvigmun lliiqanga whanga, taakwaningani esghapagigallunga uukun angyaayalghiinga, Richard Atkiskun.
Aghvengyupigtuuq pureki elngaatall.
Enkaam umiileklu tespamantaqelghii.
Nagun puunghani angyat esghanghinneghatgu, tategun sivulighpigaq sayugluku estegtaqluku, sayugluku estegtaqluku.
Nalighneghitgun aghveghet puunghata.
Aywiikun puunghata tuqlughaasiq sayugwaqluku qukaakun.
Enkaam naantutalanga angyat liisimakaqegkangit.
Tawavek temngi aghulaquutaqelghiit puullghem tungaanganun.
Tawani apeghiighluta piyalghiikut, qafsina qula angtughhaq unakaghput, aghvesiighek maalghuk.
Kayimaan, kayimaan elngaatall uqwaa.
Puyguqaghtaqa qafsina drum-a angtughhaam imiqayugwa mesiighaneng.
Taana aghvesiighem qaanngwaagha gevnaanghinnimayaghaqa whangkuta pinaluku, gevelleqnii.
Amenqun qaanngwaaghet neqniraaghinaat.
Tawaten uglaghqakaan aghvengluta tagiikut.
Kayimeng elngaatall nengightut.
Neqniraaghinaatlu angyaghpaget kayingit.
Kayit tamaakut kiyang quukaqiit egllumeggnun.
Sivuyagtenginaat gaaqayuguftut aghveghem uqaaneng.
Enkaam tagtalmi tagilluki, whangkuta maani kiyaghtukut elngaatall.
Kemugyillu whangkutung.
Taakut uuglleghaatut maagun, kenletghuullghiit.
Tespamani Akilpegalleq
Tawaten tagtalmi piinkut pamavek pinaqniluni, tespamavek taglaghtukut.
Ungazim ukatangakun tekilluta lmtugmun piikut taakwavek igleghtukut, Sighinegmun, Nunglegramun.
Nunglegrami tawani, Sighinek pika piyaqefut Sighinek naghughsaqefut pika aghviighllaget elngaatall.
Arekull Regtelqun aghvengumalghii.
Regtelqunguuq itegii mumigngalghiit.
Enkaam NutawYfnkuk qitevumallu ataasiq uka angyakun.
Aghuliightukutqun, engine-egteng aghuliightagket, upenghaaguq.
Angyat uka esghaghyaqminiki aghuliightaak.
Kaasalghiimeng Nutawyinkuk, qitevumalghiillu taana.
Taawa suqaat, sangaawat ten feet-ngwaatlu, eleven feet-ngwaatlu, aangepigtuq suqaq elngaatall.
Tallimagneghet.
Akiksaghtughaqeftiit tawaqalegnun.
Talwa suughqalegllaget.
Pedersen nangllegtaghaqelghii.
Suuma ataasiq, suumangwaaqut 12 pound-net qantaqat, tawaqat suumanguniiqiit.
Enkaam Navy Five-et iingunaghmelnguuk melugyaghqak.
Taakut tukfiisghaqii.
Aga taglaghtuk.
Kemugyi piiqaqa, Entaqun paga tuquyaaguteghllagtuq elngaatall.
Enkaam taagken Nunglegramun nagneghtukut.
Entaqun taana whalen uyatutkaaq, Tapghutun wallu Kangiitun, Nunglegraq, qitevumaperewaaghllak elngaatall.
Neqangisalghiinun Kayusighilleghput 
Uyghighluta tawani, uka angyat malghugneghet, pingayugneghet uka.
Ugwa amiiqaq ataasiq, uquq, ayveghem kemekraga agaghqughaqegkangat sivuyagpagkun uzimun.
Kemugyi taana qitevellgumaaq llaaghinaan.
Qitevulluki piyalghiimeng, uksulqusiq elngaatall igataghniqaqeftut, neqangisagllaak elngaatall.
Enkaam Kemugyi ungipaataa, Taawna nengighqigu yugnun tawavek.
Amiiqaq, uquq, neqa tamaana nengighqengngwaaghhu yugnun ataasikaghtanun elngaatall. 
Whanga piinga, Neqekraatat malghugneghet taglaatiki, tespagavek uyegsaghtughqi.
Neqekraatii aangeghllagtut, entaqun qafsina pound-eghllaguut.
Malghugneghet taglaatanka.
Pingayugulata taglaghtukut, angyallighta, yugwa, whanga.
Neqekraget malghugneghet ilakluki.
Kaasalghiikut tamlagyalghiikut, enraq mayiilguftuq.
Pugughileghtun whaten taawanginaq aghqestaaghhaq.
Uyamigluki taakut mayuutiit, malghugneghet.
Qaygeghsalghiikut, mangteghat tawanteftut, entaqun quulngwaallu palaghhaawallu enkaam 200 feet ilangi taawa, alla tazingani ilangi, mangteghapiget.
Liigiksaqenka, ramkekaghtaghmeng, allakaghmeng mangteghaghtuulluteng ayuqeftut.
Temngi whanga liigiksaqenka.
Naten uyatutkaan aghuliighesqaqa, apaqumeng aghuliighesqaqa.
Qitevutaqsaghaanga, qitevigalnguunga.
Taana aalqaqa angyalek, taana pingayughpung taglaamaaq.
Qelpeghllukek tawani, paga paagaqut.
Entaqun naten uyatutkaat whangkunnengllu Kiistivigenkunun, paga mangteghat.
Inga qelpeghsakek apaqwaaqaqa neqekragmeng tugullunga tawaten qenneghma angtalangatun.
Taagken whaa taaqnaquq yataaghqenneghmeng.
Tespagavek akilghuugunga, Qurghuu, qurghuu qiyatgii, qiyatgii, aqelpa qiyatgii.
Sukalluki tagisqanka.
Ii, quulmun esghapagaanga.
Qitevusaghaanga tusaqenghitaqa.
Entaqun whaten piiq, Una qitevegkayugumalghii esgha.
Avanginniiquq! 
Llaaghanwha uka atghaghtuutuq, line up-elluteng.
Line up-estaput kaasata.
Uyegtapung tawaten elngaatall.
Qitevumaghmi taana elngaatall entaqun ilangi uteghpagtaqelghiit nallukegkenka.
Aghnaq, taghnughhaq, mekelghiighpak.
Yugwet aviitut, upagtuullghiit entaqun.
Taagken tawaten uyegsimalutung naanguk qenwat ataasik.
Ilakek taakuk apaqwaagka.
Iiwen qelpeghlluke,k ilakelliiqagput, ilk, ukaa akulangitni akuzipigllak, piyalghiimi, aghnaq.
Arekull Tuluuftuq, Avatmiit panikeftaat tamaaken ugwiiqaq, Tuluq.
Taana uglaghluku whanga akuzipik piiqa elngaatall.
Kli, quyakaaguq elngaatall.
Taagken kelengakagka neqekraatak taakuk.
Avegsayek piiqa, Tepay-a.
Taaqesqaqa.
Llaaghanwha taaquq.
Apaqwaaqa qamitwhayaghtughnalunga ellngitnun.
Ii, qitevumaghmi elngaatall uyamigaghtaak, taakuk avellghek siipneghek neqekragek.
Neghyaghtulqa
Awalighmeteftut ingani, malghugneghet whaa ukanteftut.
Kii, mangteghaminun kaalluni qitevutii elngaatall qitevutii, neqekragmeng quyasimaghmeng elngaatall.
Entaqun whaten piiqii, Taana yuuk yiillgiyaqunaan, tusaqegkayuguftuq whaa. 
Nuliini ungipaataa qayungllaatesqellunga.
Kumaqiit tawani llungani.
Ii, qitevumaghmeng elngaatall.
Qitevutaqsaghaatnga, avangilnguunga.
Liitkaghhaanka qafsinkuuraghhaat.
Taagken qayuutaq ketfaghyaqmegteggu, kemekrak naten angkaftuq qateghrakegtaq.
Aallgha taana liigikaqa maklagem kuyakeftaa.
Aghnaq avegtughlunl, avegtughluni miluutii.
Tagnellghiinaaneng neghnaaghsinga whanga qatellghi avelghaghluki.
Sangunayukan, nanuunayukan, quyngiiyanghita sanguyaghta.
Taagken maklaget naangyata, piiqa, Tepay-a, maligsit.
Vegllugwet tungsighanka, taaqniinga.
Tepay-a taaqnguuq, maligsit veglluguut.
Ii, qitevlaataghtut elngaatall.
Entaqun avaqutateng sameng seghleghmeng pisnanighaqaatnga, tusaqnaaghnilunga.
Taagken qayuunnaqukut.
Qayuusimaluta ii, qakma nutem memikun Tuluq.
Whangamnun pinguftuq.
Ii, iteghluni tawani elngaatall, ellngallu qayughtuq.
Yiillgiyaqminiki elngaatall tusaqnaanghitunnguq.
Uksulqusighnguq taakut neqelget.
Ighlegtupigtunnguq elngaatall iwernga, tawansimaaqelghii elngaatall aghnellqusiq.
Entaqunnguq igataghaqsengaghtut, neqaaghhaghmeng tuunlunghatni taawa aanumaaqelghii.
Kingungitneng entaqun neghuutaqelghiit.
Piiqa tagtalmi, Igataghniqfigitusi, Sighinegmiit ama aghvengeghllagumaat aangepigtuq elngaatall.
Enmis suqaa tukfiimaa Pedersen-em.
Ii, aghnaq uullghaghtuq elngaatall.
li, tamaani elngaatall uvaghaaq quyam angtalnganeng amaken aghveghmeng.
Whaanguq ellngallu pirughsaghtupestaaghnaquq awataghpagmeng kelqelluni.
Uqaaneng sanganeng keviqinaluni.
Ii, taakut nangqalugpagtaalluteng saat esghapagaat elngaatall.
Apeghiighyami quyaneghmeng ungipaatii, qitevutii.
Kii, nekefqaghtaatkaagut elngaatall, mengwaagsimaa elngaatall.
Taawa pirughsaghtuunnaqaqeftut ellngitlu.
Angyaghpagkun aagyaghqat taawanginaq.
Atghaataatngaqun Tuluqlu taana uuglluni.
Taakutlu angyat entaqun ungipaatiit taglaghluteng.
Whangkuta aghulaqukut taakwagun esnightukut uteghmun nunaaghqun piiqluteng.
Ungaziq kaallaaghigataat angyaghpagkun piyaaghutemneng.
Teglengapiggniiqaat elngaatall.
Enkaam sangwaa tuguyugnaq kagpagteghaqaghput kaasaghtunemta.
Mangtegham nallangakun pigpenaamta saningakun piiqluta.
Sanivanteghngaaghmeng, piyugmeng angyameng upagtuutaqelghiit.
Liigi taawa tawateteftuq Ungaziq taana.
Aywaani Akilpegalleghput
Enkaam alla ayumiqulleghmi maavek tuumkaqegkanganga Pedersen-em.
Nume-ekun qaakegkayuguyalghiikut.
Ighennaqlu, Imaghmiillu, whanga, Kemugyi, Inuuq, taaggun uugtekayuguukut uuvganeng.
Enkaam tagtalmi Kemugyinkuk, Inuunkuk aviighutuk.
Uuggnanightut.
Whanga, Ighennaq, Imaghmii, Meghyuq, taakungughtukut uugtekayugni.
Aghveghniighpenaamta akilpegameng.
Akilpegameng lliightukut kaviiq, amiiraq, ulimaaq, alngunak sangwaa akingat.
Talwaa qawaagem melangaagha.
Akingilnguut entaqun nangllekaqegkangi.
Manik, alpam maniga.
Alpam maniganun whanga pinillghanun test-esiigunga, kalevegkaghhiinaat tukfiqayugwet.
Pugleghalghiit yungegkaalghiit.
Taakut yungegkat veghutaqaput.
Iwernga tukfighaqegkangi elngaatall.
Nuna qamaglluku esnenga taakwna akilpegaghvikluku paamna, inglunganun enraq aghvinemta Sivuqamun maavek, Canada-muu esnekun.
Uukna kaviighllaguuq Canada.
Uukna akeleghraagha Nunglegraq, Sighinek, alia qukaani Imtuk.
Imtugmeng taagken Avan.
Avatmeng taagken Qiwaa, taanalli sangaawa Qiwaam kangighaa puygaaqa.
Taagken agavek Ungazimun.
Ungazimeng taagegken Nanevgaqiyankut nunangat ama puygaaqa.
Taagegken nallukekanighaqa aatgha kenlanga Nevuqamun.
Nevuqaq taana ama naayghametuq.
Uuleq ama uaten ama uyatutkaaq whaveklu entaqun Nasqatun, naayghameng teva.
Uuleghmi tawani estugwaanun taglaghlutung Pedersen-llu.
Kaviightuftuq agaghquulluni taawa.
Arekull Uulghem estugwaqeftaa, Ruuseghmii.
Kaviiq avughaa elngaatall tawani.
Whanga kanaghsimaan aqeftaghaaghllagteggun.
Tawaten pighngaaghmi, tuqlughaanga, Unaqun esghaqaghhu. Piyaqegka kaviighuftuq whangamniqun iitek.
Piyalghiinga rahhit skin-ngumalghii.
Papeliqaq, taameng melqwa takestaaghhaali, naqam qateghrakegtepiglleghhii.
Ruuseghmiimun tawavek kelgutaa.
Qivghuuq tukfilleghmineng tawavek.
Uuleghmiit puughtengngwaaghumakangat.
Iwernga tukfighaa tawateteghngaan.
Taagken apeghiighluta inglunganun ukavek aghvightukut.
Sivuqameng maaken piinlighluku, Sivuqaghhmiit kaviighat tukfighluku, Kangighmiit kaviighat, Pugughileghmiit kaviighat, Tapghapagaghmiit kaviighat, tukfighluku taagken aygughaqelghiikut.
Ingalit taakut ulimaaperegwaaghllaguut.
Ighlleghaasiq sangwaa alngunak, tugun ulimaaq.
Uuvganeng ulimakayugllaguut 
taakut, Ingalighmiit.
Elngaatall tukfightughaqegkanga, ighlleghaatfaghqu sangwaa teghikusaq.
Qafsinkaghtaqaki imani.
Taawa sighlaluteng taglaghaqelghiit.
Estugwalguuq tawani Pedersen, Small Diumede-mi Ingalini.
Kinanguyaghtuq aatgha liisimaksaghaqa.
Ingalini Atulleq
Tawaten angyameng atghaghluteng, taglaghnaqngameng ii-ii, angyam yugwa qalghillaghquuq, angwaaghutkelluku.
Qalghillaghquuq elngaatall atughnaqniit.
Qalghiillaghqum ungipaataqeftiinkut atughnaqniluki.
Aga taglaghtut.
Kingunganeng Pedersen-mun pilunga, Pagaveg-aa atulghiinun nagasaghyaqangisingaa, Imaghmiillu, lghennaqlu, whangallu?
Pedersen-em piinga, Umiilgataghaq esgha tesqakemna liigikestigu.
Aangghamken liigikesnaken taana umiilgataghaq taglaatsi liisimakesqelluku. 
Aanlunga ungipaalluku umiilgataaghaq taana, Umiilgemnguq aangghumakanganga legan esgha teskiwna dory, taaggun taglaghtek. 
Taglaghtukut taaggun ighennaqlu, Imaghmiillu, whangallu.
Keluteghllugwinaghqun tamlagtukut uyghagapagillghakun.
Ighennaam legan kayusiitegpenaamta, aga Ighennaq.
Tuqlughaghyaghaghpung Imaghmiillu.
Kelevaalluku angyaq taana, aglaghtukung.
Kii, atughyupigsimalghii elngaatall.
Kaasalghiikut nutaan pikestaghaqeftut.
Ii, upughatiinkut elngaatall.
Ii, atughtuut.
Aghulaat elngaatall.
Apeghiighluteng kayagtiinkut aghulasqelluta aghulakayugulghiingaqun whanga aga ateghtunga.
Nunani ighsasnanighaqegkanginkut siivanlleghet sameng.
Ii, tawaten kallagpak piyan uzivekestaghyalghiinga iwerngaqun aghnaq nekevuulluni yaaqghiitutaqeftuq.
Whangamnun kayusiiti.
Atasiq apeghiighluku, Imaghmii enraq.
Tanemlleqa tawaten elngaatall.
Aghnam aghulasaqminiguu.
Taagken apeghiighyan, Ighennaq alaghrang aghulangigateftuq kayagtaghwaaghyaghaghput pipagningitngwaaghtuq.
Taagken atghaghluta inglunganun piikut enraq, ukavek Nome-emun.
Nome-emun kaalluta tawavek, malghugneghet Scow-et akmaken steam-akun tagisimaaqegkangit saghyanganun ilakaghqat.
Entaqun maaken angyaghpaga ulevaghaghngaaqelghii akilpegameng.
Tamaani 1928-ngwaallu, 1929-ngwaallu.
Teller-mi Aghqellalleghput
Enkaam taagken aygughaqluta tukfighiiqluta.
Teller-mi tawani iqalluk aghqellastaqaghput.
Pedersen-nguuq tanemlleqa Teller-melnguq.
Inglunganilnguq mission-net tungangitnilnguq.
Aghqellataqiinkut.
Aghqella whalen uzivulluku whanga ateghqughtengwaaqunga.
Iingggurugllak tamlagulluku, tazingken sayunemteggu, nutem uka kavighuteghllagluni taglaghaquq.
Ilanga tepesluku, iingunaan tepesigataat.
Uglaq tepluni tawani tepesluni.
Allaaghhiinaghllaguuq.
Nunangiik, iqalluk, kayu, puvangitaghaq, neghnavregaq, sighunpayaak.
Pekutamengqun imighaqaput kalngagat, kanani avughyaghqaaluki.
Taana kingummneng uaten piiqatgu.
Meghmunwha peketaqenghitatgu.
Sikulinghwaalleghput 
Taagken iqallugmeng piluta tespagavek enraq.
Siku pimaghmi elngaatall siku.
Sikunganun kaataqukut ayguvani taakwani sikughllawaaghuuq.
Sikuniillepiguuqlu enraq Pedersen taana.
Gaarinepigmeng dynamite-tekluta.
Elngaatall ughugwighpenaamta dynamite-testeni sikumun ateghaalluta.
Ii-ii, guuqaghaqaghput meghqun ukimalleghqun ighllutaqluki.
Amenqun nakrelegllawaaqelghiit angyaghpaget taakeghllagmeng.
Yumralighluki tawaten asighulluki kumaghlluki, ighllulluki qimaguutaqluta.
Kii, 50 pound-em guutellghi, sikut aangelghiit pagaaaa!
Seghleghllawaaghuut.
Enkaam tumengllaghluku, aghuliitaqelghiikut tawani.
Angyaghpak uka tagiluni, tagiluni, saamteggun taaggun aagluni aghuliighigalnguq.
Pikusit legan nagun tapghakun akuqaghtughluta uugtaqukut.
Ingaverugllak alla ateghyaghqani qayughllak.
Nukalpigani elngaatall tengghunaq elngaatall.
Ughumaaghmeng naangluta.
Tawaten sikumi igleghtekayuguuq.
Enkaam sallghisaqumi maaten, ice breaker-mi umiilek piniipiggnaayaghtuq.
Aygulleghput
Ayguvanun lliighluta, taakwna estugwaghtuuq, ama taakwani angyaghwaaghqun malghugneghteggun.
Angyaghpagput kanaa awavani.
Saghyanga taglaaqughaqegkefut estugwam.
Neghelleqlu naghughtaqelghii, salngak taglaaqughluku elngaatall.
Esghaghhu Nurth Star-eksuwhaaghuluku Sivuqaghhmiit enlegaqegkangat salngak qelpeghquumaniluku, maani usingineghmeggni.
Tespagani tawateteftuq.
Igatanemta legan sangwaat salngaget qelpeghlluki neghaqukut.
Angyaghpak qayughllak kanaa, neghviklu naghughtaqegkanga.
Esghaa Nurth Star-eksuwhaaq tawatesimalghii aghqestaaghllagmi usingineghmini.
Taagken iiwen Puint Hupe-mun kaannemta, yugmeng tugulaataquq.
Aghvinlek tugwaaqaa, kenlemmnii kayutnguluku.
Aghisinankut tamaakut Stanley-nkuk.
Stanley taana qavngaq maaken Anchurage-etaqngamta tengegkayugkun esghaqaqaqa.
Point Hope-eghmii Barrow-mun lliiqaq.
Kii, upughatkaqaanga elngaatall.
Aghisina enraq taana tuquyugllaaguftuq.
Taagken tawavek kaalluta yugmeng tugulaalluni, mangtak tukfightughluku awataghpagmelnguq.
Fifty keviqaq tukfighaqegkanga mangtak, Tekeghami tawani.
Kenlemmni akinguluku.
Ugwavek sivuyagem qaaynganun llilaghteghaqegkangit.
Siqinghaqegkangi taawani.
Ataasiq ellngatughqwaagaa awataghpak.
Pedersen-em piinga, Taana Imaghmiillu awataghpak akmagutamun kuuvluku neqeknakesi. 
Llaaghanwha ukilluku akmagutagnun kuuvluku aay, kavighrukwhalek uqaa elngaatall.
Arekull Tekeghaghmiit keviisiit, mangtak, uquq tawaten uglaghqakalghii keviisimaaqegkangat.
Mangtaklu, uquqlu.
Llaaghanwha neqekaghput elngaatall, neqnighhalek.
Saallghaghutelleghput
Tawaten allameng angyaghpaget kaallaataghaput Arctic-nguftuq.
Pedersen Lishuurne-mun lliighumaan.
Taana Arctic Leavitt-em pinga.
Ilungakun sikum igleghataqukut, unga sikughllak.
Ii, tawaten kiyaghteghngaamta quutfaghmeng saallghaghtaa.
Tepnaqiinkut seghleghhalek.
Ii, ketmun elngaatall angwaaghasalghiikut taakut Arctic-et enankin aangelghiit, aga Iegan igleghtut.
Whangkuta sangyitaqluta qenwat tumangitgun aatqaghlluta tumangitgun taakwagun.
Awavaghllagluta llangaqa tepnaanghilleghmun lliighluta.
Arctic-et taakut aghuliightut.
Enkaam whangkuta sanitmun pegnem apumgulluta aghulightukut.
Tagtalmi tawaten ellmaaragsagu kelutmun taglaghtuunneqiglluta esnengakun taakwagun.
Barruw-mun kaalluta Arctic tawantuq.
Whangkuta naghughtukut.
Taana Arctic usingighyaghqaalghii, tawavek Charles Brower-mun.
Charles Bruwer estugwaqaat Leavitt-enkut.
Taagken naghughtukut whangkuta elngaatall, Point Lay, naghughqughaghput amavek Demarcation Point kaalluku naghughtaghput.
Barrow ivgalghiini kenlengwaaghanun asivaghmun qiivegkayuguukut.
Asivaghmetut Canada-nkut.
Aghqitaghitelleq
Asivaghmun qiivluta taakwani saaq tagitugraagughtaa.
Imukun naasiqugpenateng, whangaqun naasiiqusneghitaanga.
Ii, aghqitaghitukut igleghtekestaghngaamta.
Iitek uutqiighaghtaghyaghtuq.
Sangwaa qemighyuk elqughaghsimakefut, sanikek naqam uusqalghiik.
Iitek allaaghhiinaghaqsaghtuuq, aghtughtuq.
Qavaayalghiit teghtughqughluki.
Angyaghwaaq evlungllaamaghmi angyaghpagem uvitangani, angwaaghumaamta, uteghmun pimaghmi.
Angyaghpak talwa aghulasigatuq.
Nanuuguq taana aghqitaghisighput.
Tawaten unugwaa ghhatanghitukut.
Yuuk ataasiq peggestekaat.
Aghnaq taana nuliini lengaaghtaghtekaa engine-egnun qamavek.
Umillek taana ellmineng angyallightaquq.
Unaami unaangupiglluku teghtughluta teghtughqughluta uyghiitek maalghuk angyaghwaaghek tuutgullukek uyghiitet unaghsimeng sanighyighluki uyaatighluki atghaataqaput taangavek, uyghiitet uqigllagulghiit, angyaghpagem uyghiitangi.
Iwerngaqun awavanun atghaalluki qalqalimameng, uyghiitet aga kalevaqut.
Enkaam angyaghpagmeng taagken angwaaghumaamta uteghmun, taakut tangkimiita iighsuutet uyghiin, ghhataghnaqem angtalnganeng, angyaghwaaq qagingllaamaghmi.
Taawa unugwaqegkanga sagpenani.
Hiik, tagtalmi uyghiitek samaken nusuneghmegni iwerngaqun ughwarrameng aklegi taakut imighllagumaaqelghiit.
Tangkit iknaqutmeggneng sayugwaqegkangit.
Taagken ilanga tagtalmi kii uyghiin sakequtuq, qivghukaa elngaatall.
Ataasighhaaghtuq uyghiin.
Coal-a ateghqughaghput elngaatall meghmun.
Qafsina ton meghmun egtaghput.
Legan meghmun sanivanun kalertaqaput.
Diesel tamaana tavaghtaqluku ellngan uqughqaa.
Drum-a qafsinegyak ateghqughaghput.
Angyaghpagem saghyanga inglunganun angaghquumaan, qaamnanga angyaghpak iggagesqelluku.
Pingayiitangani tawani piyalghiikut aywaameng anuqliimakanga.
Pika quta pikangiighhaq.
Ii, waamniightuq elngaatall tawani uyghiitek taakuk naghqellinghitngwaaghtuk elngaatall.
Uutqiighumaghmi, ellngan angyaghpak cumpass-ekun nalluniighumaan.
Aaghhaghhnii tagtalmi.
Whangkuta qamani saghya inglunganun ughumaaghlluta elngaatall inglunganun saghya aghvighquqefut.
Coal-a tamaana pegtaghput uuvganeng.
Mesiighhiinaq tamaana tavaghlluku.
Iik, iiwen aghneghem qukaghaqaa, hiik aaghhaghhnii angyaghpak.
Evlugwem piyaqminigu sama.
Hiik, ghhataghtukut qenwat.
Taawa uutqiightukut uyghiitkun taaggun, engine-emaamta, drum-elghuteghllak taana.
Uyghiitmun kaalluta tawavek qiivluta sayugluku, taangavek elngaatall angwaaghtuq, tawaten iggagngaghllagemta elngaatall.
Iwerngaqun taangavaak sikumun kaalluta, sikukun petugluta nallghusaghtukut.
Saghya inglunganun nekeghquumaan almesiitun, drum-a tamaana qakuumaan.
Coal-a yeqay iflaat.
Herschel Island-mmun Aygulleghput
Taagken Herschel Island-muu.
Herschel Island-muu Iegan qiighqamun kaalluta amalka amaningani.
Enkaam taagken Herschel Island-muu aglaghtukut.
Kaalluta Herschel Island-muu awavaqun uyghighluteng taglaghaqut, taglaghaqut, taglaghaqut quutkun sanightaqut.
Talwa steamer-eghllaget sanightekayuguut uusqapigsimalghii elngaatall.
Yugwa ayuqliiguq kiyang taawanginaq Mount Police-etuqaq.
Tungtutuqaq.
Qiighqamun tungtuyaghaqelghiit, ii, enleganun.
Qiighqaaguq taana, kangighametngwaaghtuq elngaatall.
Enkaam angyaghpaget ukagun petugteghaqelghiit pingayugneghwaaqluteng, kangighaghrukutaaghllaguuq.
Anuqa uaten angkayaghngaan evlugughsigalkanga.
Kangighiinaq saasqaaghhneghmini naayvatun whaten evlugtutkaaqelghii.
Elngaatall akilpegaaq angyaghpangeltaq tesqawhken Canada-aghhmiineng katelghaallunii.
Malghukuraaq sloop-a.
Kaviiq, inwa kalngagaq amsakelghii, amenqun aangeghllalghiit maakut.
Malghugneghwaaqluni, ataasiiwaqluni akikaqaat Pedersen-mun.
Qafsinwaaqa imani kalngagaghllagem imaa tamaana.
Qatelghiinginaagpenani, cross fox, silver fox, sangwaa allaaghiinaq awergha.
Unakumaaqegkangat elngaatall.
Qevuulluteng kaviiteng pinighsiigasimakangit.
Entaqun qepghaqaghllagem legan uultaghesnaghluki.
Enkaam saghya, angyaghpangaqluteng.
Qafsina angyaghpak maaken aghviitkaqegkefut launch-ekaghqat, steamer-ngestaghqat.
Napaghyighluki ima angyaghpagughtestaqiit.
Saghyameng alia kevighluki aghulaqaqut.
Kii, aklungitepigtuut.
Tamaakut akmagutat malghugneghet tukfighaqiit unkusaatat.
Entaqun qamaglluki siiftaqegkangit.
Sangwaa iingunaqaghtaperewaaghllak.
Charles Bruwer taana angyaghpak Leavitt-mun akilpegaghta, ellngallu kaalluni.
Aghsaakaniq ayuqaqaat, Pedersen-nginaghmun tawavek akilpegaannaqeghllak.
Enkaam Pedersen taana sameng piyukegkiitneng avangiinneghani tamaakut ayuqlit Charles Brower-mun kaviighmeng ughleghiighqelluki No. 2-meng, No. 1-meng akilpegaghyiisqaqii.
Llaaghanwha tukfightuumaaqelghiit.
Whangkuta pikaghqammneng.
Umiilget peghqinepigulghiit.
Kii, peghqinepiguut taawa.
Wayaghtelleq
Tagtalmi taakwaningani apeghiighluta tespagken ayumiqullghem ilangani Russia meghqasimaan paamna.
Elngaatall Ingalinun kaasalghiikut angyapiget taawa, Uuleghmiit.
Taawa letter-meng tugumiiqeftut.
Pedersen-mun tuuniit.
Atightughyaqminiki Uuleghmiit taakut maalghu sangwaa ataasiq laluramketillegraak uugtaataqayuk Pedersen-kun.
Atightughyaqminiki Ruuseghmiit aklughllaguunnguuq, neqangisagllaguut.
Kaviighllaguughnguq pamavegnguq akilpegaghyaghli reghighunnaqaannguq.
Iitek yitaghyaghaqa umiilgataghaaghtekaalghiinga tamaani.
Atilqa Private Mate-nguuq.
Taakut qungyaghnayukata umiilgataghaghpigaat.
Taagken piinga, Taglaghnaqunga, ipawha pinghitat. Seghleghhalek tugunaqiinkut taawa, yitaataghyaghaqa.
Pimkun taglaghtukut.
Kaasalghiikut tuvaghllaguftuq elngaatall.
Ataasiq Ruuseghmii taawa esnevanteftuq.
Uugtuq.
Petugyaghtughaqa angyaghpak quutkun.
Taana uuglluni, engine-em qama qergesetuqaq amenqun angyaghpagem qaayngi qergesetuqat nem qulangi.
Taaggun nekevluni umiilgem iitghesqughaaghyaghaa, whaannaqniiq.
Liigiksaqegka guard-ngumalghii taana.
Umiilgem piinga, Mast head-mun mayaa.
Mast head-nguuq crows nest-ngumaghmi tespikna esghapagvik.
Uglalghii yuuk atghaghtuuskan kukumyalqilghaaten. Ii, mayughtunga amenam.
Qukaghinnaqutnginaq ii, uka yuuk atghaghtuutaqeftuq, qimugsimeng, piyugmeng.
Iwernga nagneghtunga mayughtunga.
Kukumyalqiighaataqaghyaghtunga asitmun.
Uuglleghaasimaghmi whaa kaallghii.
Ruuseghmii qula suflugwaghwaaleperewaaghllak.
Umiilgem nenganun nagneghaqluni aga atkugpalegllawaaqut iitek.
Ii, Uuleghmii uuglleghaasalghiimi elngaatall.
Ukigtunga egtugyugtunga, sisaawiinga sanaqiinkut whaa.
Ukiglunga tamaani Gimankawaawen ivaghaqa elngaatall, Gimankawaawen Avatmiinguuq.
Uuleghmiim Tengasqem paniganeng nulightuqaq.
Hiik, naalkeqaghtaqa taawa.
Qayughtesluku elngaatall tawani aaptaqa, Sanaqinkut, sanaqesugnitiinkut esghapallemni. 
A-aa wayaghteghnaqiisi.
Umiilek wayaghteghmeng ighlekan saghyameng ighlekan, angyaghpakullusi pinaqiisi, aga sanivanlenguq Ruusa aqfalaamaat.
Nunaaghnilnguq nani sanivani.
Seghleghhalek whangangam salleqsinga?
Elpek pinaanghitaaten.
Uksuqun qakun Ungazimun aglaalleqaaten.
Ungazimeng atghaghllequten. 
Qamagunginaq, Imatuq atghaalleqatnga.
Amenqun meghqatngalghii.
Aanyan agavek estegmigllak uaten tawaten tagkaaq kelqutaaqa.
Savigenka aangyuneghpallughllagulghiit.
Estegmigluku qamagun aanunga.
Pilluguskata waran naliit avegllagyaghqaaluki! 
Tawaten pimalunga, Umiilgem piiten kiwavegnguq itghaa. 
Savika taana kuugnun itghutqaghulluku, kuugwek tanem Purekinguuk.
Aaptaatnga, Sasiiwa? 
Ruuseghmiinun tuqutisighqaqsaghaqa.
Tuqutngwaaghtuk elngaatall, pillugunnaanghitunnguq.
Taagken iteghyalghiinga aqumuulluteng maagun ayuqeftut.
Quia Ruuseghmii.
Ii, iteghteslunga ellmeggneng ikuygutaqluteng temsiyugwaaghutet elngaatall.
Uguminaghhalek.
Taana Pedersen esghaghyaqegka qasaghquqaghwaaghuftuq elngaatall.
Nulighha taana esghaghyaqegka, qavaghviget curtain-elwaaqelghiit naasqughhiinani nuugtesluku ayuqeftaa.
Temngi whanga study-yaqegka inglugtun whaa suflugwaghwaalguftuq aghnaq, temngi whanga guess-eyaqegka.
Piinga, Teddy kayusiisaghtughhu.
Siqlugwalguuq kingunga sanqutaaperewaaghmeng imaqelghii.
Ghhuuq, gaarineq, pellugpak, bomb gun-a, push gun-a sangwaa guunniighusiperewaaq teskiwantekayuguuq umiilgem nengani, sama siqlugwami.
Kayusiisaghtughhu, kagpesqwaaghem ghhuugha iwemgaqun qamaglluku qaakiteggu.
Kagpesqwaaperewaaghllagumaa Uulghem suflugwaa.
Iteghyalghiinga Teddy tesqamanteftuq.
Kii, swearing-ngaaqeftuq elngaatall umiilgem ighnegha.
Ii, swearing-aaq elngaatall.
Piiqaqaa, Siingenllu naqam kayagtiinkut esghaghhu whaa pinghilkumta atan salleqaat, esgha suflugwaghwaaperewaalget.
Ii, aaneslukii qitevumat legan taagken qitevumaghmeng angaghquqangat sikugnun.
Enkaam Pedersen-em akilpegaan igii uaten tagkaat uaten iqetutkaat pikagun angyaghpalget.
Akilpeganeghmeggni manituqat iwerngaqun esleqaghaghtaqegkangit.
Maaten maalghuk tamaakuk ataasiigpenaan iwemgaqun esleqaghaghtaghlutek.
Ruuseghmiit nakmiillghit.
Uugken siqlugwameng enraq piyaghqat.
Taanaqun piiwaataqa whanga apeghiighyata, apeghiighniit.
Umiilgataaghaghnun tuunluku siqlugwaq qelpeghqelluku taagken saghya nusugyaqmegteggu.
Qitevumat unga sikumun qaakumaan, qaakumaan.
Tagtalmi taakut aanleghaateqaghtut, Ruuseghmiit, qula Ruuseghmii.
Aqeftaghaagha taawa ghhuughumalghii.
Naghughsaghitkelluku nagaqughanka, Elngaatall igaqsaqunaamtaa, saghya piikna igaqsaqunaan.
Igaqegkufsigu angyaghpagighlleqamsi.
Ungipaataa umiilek.
Igaqesnanighwaaghaat saghya elngaatall.
Ighnegha peghqineraaghinaq natelnguq, naanlluni igaqaghaghsimaagu saghya tespikna esghaghtengngunani.
Proof-nguluku igaqegkaa katam tawaten uglaghqakaniiqaqa, North Star-em saghyameng angyevelluuni usiluku qaakenghagu.
Tawaten entaqun saghya uglaghqakaaq pika sikumi.
Taagken apeghiighyata piiqa, Itemsaghtughlakun?
Yaghlegillu, tugulleqaaten tespagkunun itemtesnaqaqa.
Llaaghanwha itemtestaa, itemtaat.
Uutqiighyalghiikut waapa sayugumaan.
Whangaqun egtugtekaayaghtunga suflugwaghmignayukanginkut, waakenghitiinkut.
Taagken enkaam esgha kenlanganeng Ruuseghmiit ugumikepigtanka.
Taawa aghsaghpaagnepiiguftut elngaatall.
Uutqiighluta taagken taangavaghluta qiivluta Ingalinun piikut.
Mayughtukung espikavek.
Saghyani qivghukegkanga elngaatall.
Piiqa, Angyat taakut ivaalteki.
Sangita?
Tugulteki angyastaakut esgha naafqiilghiit.
Yaghlegillu ellngita pilqenghitaat.
Ruuseghmiit ama akeqluki latat tuuneghilkumegteki entaqun tuqutmeng akeqluki esgha igleghtestekangit.
Yaghlegi angyaghpak Charles Brower sikumelluku ivaghnaqaghput.
Taagken enkaam aygughtukut.
Iwerngaqun aygughtukut, Tekegham ketanganii nani taanganii saniquuraghaqeftuq sikumi Charles Brower.
Kaalluta tawavek aghuliighluta angyameng tazingavek upagtukut.
Aleghquusilget inga.
Whangkuta aleghquusighyugwiganniiquq money-sughnameng.
Tazingavek enkaam aglaghluteng akmavek Erskeviik-enkunun, San Francisco-muu tawaten wayaghtelleq uglaghqakaan tawaten aapghaat.
Enkaam tagiikut.
Enkaam ayumiqumaan Swensen-nguftuq taana tespagagun aakayuk naqamalla Ruuseghmiineng permit-elek.
Taana akilpegaghyaghtekumakangat Leavitt-enkut.
Leavitt-mun qepghaq ama taana.
Kaviiq elngaatall sasqughhaghmeng tukfighaqluku naqam saghya akitughqwaaghllagluku.
Tawani year-mi veghsimakangat.
Taana Pedersen-meng wayaqegkaat.
Legan year-nginaghmi tawani veghsimakangat.
Akilpegam Nangaghnegha
Kaviiq tamaani sixty dollars-nguyaghtuq.
Enkaam liigiksalghiinga Pedersen-kut saghyangitneng akughvigaat maani five dollars-kaghtaqiit maakumiit ulimaaghit.
Pamani 20 sangwaaqut kenlemmni.
Arekull igleghutellghem mayughsimaaqegkangi.
Tawateteftut laluramket.
Ayguneghmeggni akitughsimaaqegkangat.
Esgha tawateteftut.
Enkaam tawani apeghiighluta Leavitt-enkut aleghqughluki tagiluta enlegmun pagavek aygughtukut America-muu.
Tekeghameng taagken tugulluta yugmeng aygughtukut Herschel Island-muu.
Enkaam September-mi tagikayugni ilangani October piinliqaghluku ima May-meng.
Tawaten kiyaghtaqukut angyaghpagmi.
Sivuklutaa uugsuwhaaghaqsamtaa Nume-ekun qaakaqsaghiinkut.
Enkaam Nume-emi taagken kiyaghlluta Piyam (Bear) enraq tagitaqiinkut.
Maaten kinguvaqun ellmineng maavek tagisagutiinkut.
Maavegnguq aalghiini Sivuqakun, agughngaghllagtuq.
Naqamallanguq uughqakun aalghiini taklaghrukegtuq akmavek.
Entaqun Unalaska-muu taklaghrukegsimanghita.
Yupigem Ugpellgha
Penapagem Apellgha
Yughaq
Yughaq taana.
Nagannemki taawa, Aayiiq tanem nagataqegkegka legan pinghatgu.
Yughaghyaqmininga, talwa saaftegpenanga, iiggeni quulmun nengugutii, nengugulluki whaa qilagem pamaken qulighhaan qulighhaaneng qilagem pingayaan qafsikellegaan amiiraaneng ayapghaatiisqelluni piiq.
Qaamna sangwaa aqnighqiilghii pinighsaghnaluku.
Tungsillgha esgha taana interest-tetkeghllakaqa Bible-emi Heavens of Heaven-qun atitukangat.
Sumeghtaghaatkeghllagaqegkegka.
Taagken tungsighluni wetku tawani taawa elngaatall eflughwaaghumaghma.
Ayapghaataghluni qaamna aqnighneq pinighsaghnaqaa, maangnnaqaa.
Maangnnaqniiqiit entaqun soothenaqneghmeng.
Maangta taana understand-teyaqegka sooth-nguftuq.
Entaqun ukut yughaqiita naganneghmegteki ukut ipapighqeghllanghata, neghyughllaneghmeggni piniightaqii.
Taawa yughaneghmeng taaqluni whaa piniighhnii ayapghaatagneng igamsiqayugtuq, qilagem pamum pingayaannguq qafsiganeng ayapghaataghluni pilghii.
Tefaay, naangtaqiit qesighaqiinkut taawa.
Qesighluta taaqaqut.
Every prayer, beginning-enga, Aayiiq tanem, naangnegha Tefaay.
Amen-nga entaqun taana tefaayngwaaqelghii.
Aayiiq taana taawa maaten whaa kinkunun nuyeklighnun aaptaghtaqsaghaqa.
Nallukaqaat.
Akuzitkaghput, part of our prayer, beginning of prayer.
Entaqun whangkutestun sameng pillghuuq wallu.
Yughaq qamaglluni tawateteftuq taawa.
Ateghti
Kinalli ama angyateng aga angyalghiit ateghtilghii nagallaataghaqa?
Tawaten sivuklaataghaa, Aayiiq tanem, angyaghhani aagkut taghneghangunaki avangunaki meghraapiglluki ketesqii.
Samun teghikusamun esghaghyaghqaagpenaki taghneghangusaghqaagpenaki aga, ungani ivaghiniighesqii.
Naangsaqminiki yughani, qesightuq sivukluni angyalgita sigutangan tunutngakun qesightuq.
Alla pilaataghtuq.
Sivuyagtengan sigutegkenka tunutangakun qesighlaataghaa.
Esgha aleghquqayugwit.
Teghigsit
Teghigsit tamaakut neqangisagllagmi elngaatall pikayugwet.
Teghigsilget ungipaghaneng entaqun ayumighhaaneng ayuqelghiit.
Teghigsineghmeggni entaqun saliquqayugulaataghtut, alignalghiinguut.
Sivunelgulghiit ayveghughtekameng.
Ayvengyughllaget Sivuqam ayvengyulleghtiighi sivunghannguq ayveghughtekaalghii.
Ayveghteggun ayumiinneghani tagiiqluni, tagiiqluni.
Melqungluni qenwat tazimantekaq.
Ima kaallaataneghmininguq qalghiighaqelghii ayvelghutem qalghiillghiim qunganganilluni kinguneghminun.
Ateteng atightughaqegkangi.
Ipanguut tamaakut entaqun ayumiq ungipamsugwet.
Laluramkenun Wiyam tamaana compare-ennemkun, elqughaghulluni ayuquq, palaghhaghmeng allangughtevleghaqaq.
Ayumiim Kiyaghtaalgha
Article laws-et taakut kiyaghtaallghit ayumiim Old Testamentet pingit yupigem legan kiyaghtaallghatun ayuqut.
Sangiighhaq qamaglluni itakeghllagluni ayuquq.
Enkaangam yupigni whangkuta igleghneghput tawatesaghpetuq legan ukmangiteghllak.
Ungipamsugunnemta maaten nani ungipamsugunnemta.
Talwa esghapagtesnanighllagluta ayuqegkanginkutqun.
Esghaghyugnaghllaget.
Avegtughhaghmun neghuunnaqmi whaten aqelqalegni, liilightuusalek, avegtulleghqameng, sangwaa tamaghhaghmi.
Kenletulleghpigaagukut entaqun whangkuta liilightuusaqemrugwaaq sangwaa uglaapiglleghhii.
Sangilnguq enkaam ayumiq.
Neqem ilanga neghesnanighluku ayuqegkanga ilanga sangwaa anglinghhanun tamaavek, ilanga aqsalegnun aghnanun.
Liisimakluki entaqun salget tamaakut yupiget peghqinepigulghiit.
Talwa piitesigham ilanga alngunak whaten neghyaghqaanghilnguq.
Agleghnaghniluki piiqegkangit, agleghnaanghituq entaqun atillgha taana.
Puvallat
Puvallat tamaakut entaqun yugwem kitum sangwaa esghaghluku puvallangughtekayuguuq taawa puvallaliitkayuguuq, entaqun gift-tengaqelghiit yugwet taakut sameng nani.
Puvallaneghmeggni tawaten, elngaatall party-lghiistun katam ayuqut, amalka core-elget iwernga akulget.
Sangwaa tawaten aanghutelleghteng liisimakegkangat.
Pinigh atughaqaat puvallaneghmeggni.
Neqenghaghqeghllakayuguut.
Uzivniiqegkangitlu tapghaat whaten aghveghaqetakun petugluki.
Aghnat tuguluki yugwet paamken inglunganeng tunutngitnilluteng.
Dance-estun legan tawaten uzivngwaaghuteghllakayugwennguq nenglaghqiquteghllakayugwet.
Seghleq sangwaanguq puygaaqegkangat puvallami tawaten qerngughulluteng.
Allaaghiinaagughnguq puvalla tamaana, kitum yugwem pinga allangwaaqluni pattern-nga.
Saayat
Ilangita saayaaniiqegkangit puvallangit.
Saayat tamaakut taxidermistestun ulimaaghistun ayuqut.
Naqamnguq kana sagneghet, qayuutaghhaat neqmeng imighluki qukaani tawani kenghhwam saaghwani lliluteng.
Kiiwhken kiwa, nallukaqegkangit maakut ilangita anglinghhat, yugwet aqumluteng piighhameng entaqun amelengestaghhaghmeng ivalumeng paaggun pizitetgun piluki.
Qawaagemnguq amighqwaaghi, sangwaat entaqun alngunak qawaaget, iwhani esghaqateng taakut qawaaget akuqaqayugukangit.
Amighqwaaghennguq aftaneghmegteki seglluki kevighluki.
Kinenghata kevighluki unguvalghiistun legan whaten ulimaluki.
Nagun paamggun kakitaqiit qiipat.
Pikanguq qawaaget nalugluteng iteghaanneghmeggni esghaghaqiit.
Esghapagngaaghmegtekinguq qawaaget, yaquteng whaten saaglluki, neqmun kanavek piluteng, puvuglutenguq, aga quulvaghaghtaqut.
Teskigum esghapagsaqneghmini elngaatall, esgha party-estun ayuqelghiit puvallallghit.
Puvallannguq tamaakut seghleghitut quyanaghllaaguut, quyaqayuguteghllakayuguut.
Eghqwaaq
Eghqwaaghet maakut angyam piinlilleghqaani elngaatali nangllegsiisit, tungsighraasit elngaatall taakut.
Year round entaqun neqa sangwaa unakegkaghteng, part-sa taana saveekayugwat.
Angyaq piinlighyaghtunghani ateghqughluku, tunuq tamaana pugniighluku, kaapelqiluteng nunivagmeng, sangwaa akuutaqlu piluku.
Aghveghaqetam uvitangakun nekeghqughluki tawaten, alqimaghyukaghpenaki, saafsukaghpenaki naten itakeghllagluki.
Angyalgem nuliighhiinaan qepghaqayugwi akuusaghqat tamaakut.
Tanpeghmeng uligluki qavaghtekayuguut.
Unugwem qukanghani angyalgenkuk, sivuyagtenkuk nulighhallu taana ivaghullugwaqut ilagaghaqut.
Taaqneghmegni sivuyagtekullghiik aanlutek tuuniyaghtughaquk.
Taawa eghqwaaghaqut, eghwaaghluteng qayuutasquvegaghhaat sangwaat, sagnengestaq uglaapigtuq.
Eghqwaaghyaghtuneghmeggni tuuniyaghtughnaqniiqut.
Yearly catch-eyeng taana angyaghnaq pinaqenghani tungsighwaaneghmeggni entaqun taana tuunegkayugwaat.
Iqugwa amalka veghullghiistun amalka pikayugwaat.
Elngaatall tawani tungsiqayugwet.
Taawa uligiuki unaami aghhneghaniqun samavek esnamun enraq angyateng kelluki eghqwaaghaqelghiit.
Taakut elngaatall eghqwaaghutkegkateng taglaneghmeggni, taawa qaagken neghyaghtum neghaqegkangi.
Taawa qagavek enraq taana mingilatkayugwat angefqaghhaan tawaten qamaglluku taagken ikuulluki awalightughtaakayugwiit Tesqagegkut enraq temngi tugugpenaki awalinghisteng sangiighhaghmeng imiitaqluki.
Amalka naveghtevleghaghaqluki.
Kingulighpigaq qepghalleq nagatkaqegkegka whangkunni eghqwaaghaqngameng.
Tawani unugmi ivaghulluneghmeng Ugwetelen taaqluni aanluni tuuniyaghtughluni iteghluni, taawanguq pugneghatlu, kaapelqaatlu tuguvikumakangat Pingayuggaagunnguq tuguvikneghmeggteki.
Eskimo-t ugpeqeghllagluki ayuqegkangit, tughneghaannguq pingayuwhaghneng ighneghwaaqut.
Taawanguq iqugwaneng tugusimalghii tawaten tugutaataamalghii.
Kii alingyalghiimek, Wamiiyaq alingruughyalghiimi.
Tuqiinaqnginanghatanguq neqangitneng tesamanlluki tawaten tuguvikegkayugwii tughneghaam, taghnegham saam.
Alingruughllakaq, ellnga tuqukaaguq.
Entaqun alingeghllagem tuqutkaqaa.
Alingigasaqumeng entaqun passaaqnayalghiit.
Ugpeqeghllagem, respect-eghllagem taawa ipa aatestekayugwaa.
Taana esgha puygunghilkegka whaa.
Pingayuneng tughneghaat ighneghwaaqniiqegkangit.
Uyvasaghqa
Uyvasaghqa allaaghhiinaaguq.
Taana amenqun tapeeni qikmimeng pilghiit uyvasaghqengnguuq tamaana, tawaten aneghlleq qamaglluni aatgha alngunak.
Amalka alignalghiimllu kina kayagsaqumigu qinuyugtiilghiit, tusigaghluni sangameng tawaten aneghtutseng alignalghiikun liigiknaqluku, alignalghiim kayagsaqumiki apeghtughyaqumiki tawaten pisqelluki uyvasaghqennayalghiit.
Taana qikmiq tapemi Uuyghaankut iwhaningat.
Qikmit tamaakut ngiigaqiit qinuyugllagnun tamaakunun ngiigtesluki tuqutaqiit.
Naavghusaqaqiit.
Qikmiinaanghitut, sangughlluwhaghteng pivakeghllakaghteng taakut qinuyugwet naalghutesqeqaghlluki ngiigluki egtaqiit.
Suflugwaq sangwaa.
Uyvasaghqa tamaana allanguuq.
Uglaghtuq ateq.
Qani
Tamaakut ama suicide-ekat qaniniiqegkangit.
Suicide taana qaninguuq, yugtaanghilnguq yugtaq allakaghmetuq.
Tamaakunnguq qanikat seghlelleghpigaqii yugwem elngaatall, umyugwiitelleghpigaannguq qanikayuguut.
Qinuyuneghmeggni, kiyanguq yuuk pinilghii qaniperewaaq ellmeggneng tuqutaqut.
Naqamenraq liisimakistelighluteng tawaten entaqun nanevgaghtameggnun, nuyeklightameggnun akuzingwaaghluteng, explain-nengwaaghluteng, naallghusaghqaanghitelleteng liigikneghmeggni.
Taawa amenqun nem tunutangani uyghagllak irregular side-tawansalghii.
Neghqutmun uyghakniiqegkangat.
Neghqutemnguq naken tagitkaa entaqun ulapnguluni tawaten qaniviguluku.
Piyugmenguq taglaghaqut qaninaqelghiit tamaakut yugwennguq kiyang pinighikat iilqayugyugumaghllagtut.
Piiqegkangi Ugwetelem, Tamaakunnguq pinighipigesnaghluteng qateghyiighaam umyugwaaneng umyugwalget ellmeggneng tuqutaqut naallghutelleghqaghteng iilqayukneghmegteggu.
Taawanguq taglaghluteng uyghagnguq taana akitkelluku, ilanginguq legan guunneghmeggni, esghaghhunguq uyghak taana iilquvleghaghllaguyaghtuq.
Ilanginguq legan kenuqaghaqut ellmeggneng tuqutaqut.
Entaqun esghapagtelighluteng maliglluteng.
Entaqunllunguq ilangi piiqegkangi, naallghusaghqaghlluwhaat.
Naqamnguq ilangi tamaakut pinighikaanghilnguut umyugwaghtuqat neghqwaaghit ukiqluteng kemgim angtalanganeng, naavluteng.
Piniightaqiinguq naallghutaqut igleghsagutaqut.
Meregtemeng Tumet Sivuqamun
Tapiisagem Apellgha
Neghqunnguq taana akmaneghpalluq, aglaghnaqneghmeggni mangteghasqwaaghet sanguut entaqun naten angkaqaghllit, tanpeghhek tawaten.
Esgha mangteghasqwaaq iingunaan akmagumakanga maaken taamavek aglaneghmeggni Sivugnaghmun.
Ayakitaatet sangit, naten angkaan sakusimaat imani.
Esghaghhu atiiqusaghngaaghmeng, aghsaan tawaten.
Enkaangam Ayuqliq sangan ilughaqesteggu whangkuta sameng apalluqluku.
Nanevgaghtama taam angayuqama sakaat entaqun.
Tanemwhaqun Yaaghu Ugwaliitlu pikegkangat, taamengwha apalluqluku pimanghita.
Esghaghhu maaken amavek akmakayugumalghiit
Meregtemeng Piinlillgha
Entaqun tazingani aamnanguyaghtuq neghpigaa Meregta.
Tevlegham qulangani tazinga nenglut ayumightaneghqesiighet esghaghaqegkenka tamaa naghughtaqegkenka.
Aghveghem elqunevragi, angtughhaam elqunevrakumaaqegkangi esghaghhu.
Tawaten uyghagestun qaltetutkalighluteng lliiqat, ayumightaneghqesiighem entaqun angtalnganeng.
Kinkungaawat imani.
Esgha yulgem kenlenganeng ukavek tagisnaqegkegka.
Taawa tazingavek piiwaghluteng enraq Qayilleghnun.
Qayillghet ama nenglullullgaawaqut tamaa nenglurraaggaghmeng.
Naqam taamna Meregta neghllaak elngaatall uglapestaaghmeng.
Uglalghii nenga elngaatall yugwa.
Mengyalleq
Esghaghhu repall tawaten ayuqelghii.
Navek ugwavek qerngughfigllagmun, nenglughnagllak sangwaa qerngughfik.
Ayuqlit qarginguninayaqangat Taawavek uksaaghmi puvallayaghtuutkayugumalghiit.
Elngaatall puvallanghani yaywaalilek tamaa elngaatall ellnginaghhaghmeng kezemaghhaghmeng.
Nayughistekluku, kelengastekluku, taghnughhalghuteghllak taana.
Neghllagem taghnughhalghutni, taana aflengakistekluku, tawavek tagiqughllagluki.
Elngaatall taawavek piiwaghtuuteghllagluteng taana nayughistekluku.
Legan tanqighllugllak aliineghllugllak.
Siiqaataghtekayugwi qayughllaklu sanghata tawaten.
Puvalla kitum pinga taana efqughhneghminigu, atughlaataquneghminigu, kaa, leganqun.
Elngaatall sangwaa pinaqlaataghyalghiimi, taghnughhaat teghhwaaghiitkat.
Taakut elngaatall taghnughhalghuteghllak teghhwaaghiitut paayngunaqsalghiimi entaqun.
Mekelghiighhaq yuqeghraghtaghtuq saaq elngaatall, egtugyugtuq, ugmelliquq saaq.
Qenwatlu alla yuqeghsalghiimi, kii, kavighhalaak keneghllak uka unegken.
Entaqun paaynganeng kanakena mengyat esgha tawatesimalghiit.
Seghleghhalek qenwatlu mengyaghnaqiinkutaa, heng elngaatall araghtek!
Esghaghyaghtuneghminigu uka taglaq aliighinaq naken teskanaken paaynganeng.
Seghleghhalekaa qenwatlu mengyaghnaqiisi, elngaatall pineghlliqitek, araghteki
Alla piyalghiimi, whaa kaasaghtuumalghii legan keneghllak.
Tughneghaat keneghmeng atkugniiqegkangit Tughneghaq aamtayaghhaq allaaghhiinatun igleghnegha ayuqelghii.
Kii, alla piyalghiimi kana maallgumalghii.
Seghleghhalekaa, taawa pinaqiisi, elngaatall araghtek!
Piyalghiimi, iik sangwaa aanuq tesqamaken uka mayughtuq.
Elngaatall iitqaqiinaghluni, amenqun aglughat esghaqeput nenglulluk iikna ulimaaqngamegteggu.
Mekelghiighhaq tamaavek uughqaghlluni elngaatall tawanii, Heng, elngaatall araghtek!
Kii, piyalghiimi qakma saaygutgun elpekesaqsalghiimi, elpeksaqmegteggu, kii nenglu, nuna iggagtuq teskanavek, sunglugtuq amigmun.
Kii, supughraghyaqminigu, sayalghiimi aneghziigyalghiimi teskanavekaa iggagllagumaghmi.
Elngaatall pimegteggun taaggun, tatamaataatut, kakavniighutut, saluteng pilit leganqun estulaghaatut tesqamavek naaki.
Taghnughhaqsa palaghhaawa, qamakaghii.
Seghleghalek mekelghiiq alinguq.
Amen-a imgaghalghiini salghiini tughneghaat pineghmeggni entaqun kenghiqengegkayugulghiit.
Aga keneq mayughtuq, aga qenwat qaamaqluni, tawaten aneghlluni.
Nasiqulluku ukigluni agigsaghtughyalghiimi aga.
Pimakanga, Maalliqun whanga piiqaghhnaaghyukaghpenga.
Ii, aghuliiqaghlluni uutqaghtuq.
Tespikavek neminun maaten mayughaghtuq.
Elngaatall aneghpaghquyalghiimi allanqiggaghmeng iteghluni, ii peskugwaghtevzighaqluni, ifkavzighaqluni palaghhaghmeng sakun eltughluni.
Hiik, naghighluni aga igleghtuq.
Legan allanqiggaghmeng taawa piiqegkanga.
Saaq, nagneghtuq uteghninghituq.
Atghaghtuq Aqeftapagem taangavek paaynganun.
Tawatetaqiinkutlu, naniqengyat sangwaatlu pikayuguut, naken meghmeng, quutmeng.
Kenengyaqayugwet sakayugwet, enkaam meq keneghmeng itakepiglluku ayuqsaqangat, nunaaghni whaten.
Tagilaghaateghllagluteng taghnughhateng piyaqmegteki, naannaaghtat, taakut angayuqiit puvallayaqat.
Elngaatallaa aghyuughmigaat saat, pegnem akuzisluku.
Qenwat pimakangi, Elngaatallaa elpesillu araghtek, pineghlliqitek.
Tawaten piiqnaaghtusi ineghhnemsi, elpekqun naagpek, atagpek mengyaghlleqiinkuti!
Yulqusighllaget anglikat angtaniitkat, sangwaa allaaghhiinaq tawaten ineghneghlliqut neghyukluku uteghhnaluki taghnughhateng, pingulghiit.
Wetku tawatenginaq piyaghqaanayukata.
Qineghsaghtughyalghiimi ii-uka.
Heng, wata araghtegaa, qenwatlu taakwa piqaghhnaqiisi, legan tawaten pilleghmitun piqaghnaqiisi.
Elngaatall, Meregtemiinguut tazimanirugllak Meregtem yugwa.
Entaqun nenglullugughtekam Dr. Bundi-nkut iiggaqluki lliiqiit.
Amum yugwi.
Yuksuwhaaghita qukaa waran entaqun.
Elngaatall kinkuk taakuk maalghuk taaggun amigem qulangakun guututelighlutek utaqaak, sameng imani guututkak.
Tawateghpigaq maaten pilleghtun, aneghziigaataneghmini legan teskanagun.
Iiwenllu estulaghaannaqluni lliighaquq, ii, uuhuukaaqaghluki samakangat, guusimakangat.
Pakregpagteghllagumalghii.
Aanziighllagyalghiimi sayalghiimi, mighyaghllagyalghiimi taghnughhaam akileghteghllagluku, qiyateghllaget.
Esgha sallghisimalghii taghnughhaq, sangwaa hour-mi sami tughneghaam aqsangani.
Maatnegha temperaturenga kayaasimaaq.
Kii, elngaatall uteghtestekataghllakiit taawa.
Ugwatmun Piinlilleq
Taakwavek tagiit, tagiit ii, kingunghit maaten esgha entaqun Ungalaankut, Nekregutenkut, Waamseghaatenkut, Yuungaaghaankut, kinkut taakut Meregtem yugwi Mangenankut.
Enraqluqun esghaghhu maavek lliighyaghluteng entaqun maantekestaghngaaghmeng taamagun nenglungllaamalghiit Meregtekun, nenglungiighhaq Mangenankut ulimaaghat Meregtemiingulghiit qayughllak.
Taamaken legan aglaghluteng sakmavek Sivuqamun siqlugwaghqumaaqelghii Aghnalqwaaq.
Legan sagneghek uyamiklukek whavek nemun tagipiglleghhiistun taaga aglaghaqelghii siqlugwaghqu amavek Meregtemun.
Taakwa Aghviqaghfiget esghaghhu Mangenankut tumangit.
Aghsughalghem kiwatangani taawa qenngumsak sangwaa Nangupagameng aatquq.
Enkaangam yugwi kinkut taakut Nangupagaghmiinguniiqegkangit Esghaghhu taawavek piiwaqestaangumalghiit, tagikestaq entaqun Sivuqamun whaa.
Nulam mingitekestaghyalghiimi Meregtem yugwa.
Taawa taakwagun tumetgun piiwalghiini Sanivleghet.
Sanivleghni taakwavek.
Aghsughaleq taana kitulghiini taakwegkut tumet taakwa.
Esghaghhu nekun tuumliluteng ayuqumaaqelghiit Taakwa nenglut, nenglungiighhaat ingangiighhaq uyghaget tamaakut minglengitni qulighneghitni.
Nenglulluwhaat kaataqanka maalghugwaaqluteng.
Tazinganiqaaghaq kitumi tawani ilangi taawa.
Sigasini tawani taawa ilangi.
Sanivleghet legan tumeghllalget, ayumiim Meregtem yugwita tumangit qellighllagluteng ugwavek.
Uyghagani tamaani uyghak nekeghqughaqluni tuumlingwaaghluni.
Taawavek esnevanemni whanga esghalqa aapghaqa, qayughllak yugtuyaghniluki ugpeqaqegkegka.
Taawavek piyalghiinga, teskigwken, taakwa nenglaaghaatat, nenglaaghaatat Ayvigteghmun tawavek.
Ayvigteghmi taawa elngaatall nenglut sangwaat.
Nenglutuftuq Ayvigteqlu taana.
Tespikani quulvani, sanivleghni taakwani, tazingani inglunganun aghvighaghlleghhiini paninang nenglut taawa.
Ngiigtekaankut
Ayakinkut tawani, Ayakim ungipamsugwani, Sikaghhaam ungipaani, aghqesaghtutuqat, satuqat eghqwaatuqat entaqun.
Ngiigtekaankut tawanniiqiit.
Ngiigtekameng aatqeftut nenglughllaget, elngaatall neghllak entaqun uglaghyagaghllaget.
Qilughaaghet legan siklaateghllagluteng ngiigsimakangit yugtuumaan.
Enkaangam aatqelghiit Ngiigtekameng.
Ngiigtekaankut atineghllugsigalkangit taakut ellngit Ugwaliit.
Meregtem nalighneqnaluki entaqun Iirgum esgha Qavalghaam eltuughaa ataasiq taana Ngiigtekaq.
Uyuqliq aghnaghaghllak taana.
Awalqam paniga Ngiigtekaq.
Esgha tawaten pikaamalghiit
Taagken aghvighluta sanivleghet kukragnaghqwaagii, entaqun qaayngakun aagumaaqut, lliighumaaqut.
Taawa iwernga ivgalghiini sanivleghiilluni.
Taawa nenglulluwhaq tawani Ayakinkuni, Sivugnaghmi.
Nenglu aangelqusiiguq.
Elngaatall taakut amaken Meregtemeng qaygeghlluteng amalka tumet qaayngitgun.
Taagken tanemwhaqa tesamaveklu ukigvilguuq, Sivugnaghmi tawani.
Entaqun nalighneghmeggnun sameggnun ukikaqayuguut Taana nenglulluk elngaatall, Qenaaghaankut kinkut nenglumun tawavek pikayugumalghiit.
Taagken enraq Sivugnaghmeng taakwa tumet ugwavek Akulkegnekun qaygeghtekayugwet tuumliluteng taam nenglullugwem yugwita tuumlillghi.
Nekeghqughwaaghluteng elngaatall ukavek Akulkegnun qavimun ukigluteng.
Taam nenglullugwem yugwan tuumlillghi.
Taakwavek Ayakinkunun, Neghqutenkunun, Qenaaghaankunun kaalluteng ayuqelghiit
Mayughwaaghmiit
Entaqun esgha 1600-mi nani nelikaamalghii maani.
Tagiyalghiimeng esgha Mayughaaghmi tespikani.
Uuknaqun mangteghat aagkut manungat housing-et, esnaayalghii entaqun.
Tapeghameng aatqelghii esgha.
Mayughaaghqun esgha taamaken tagit nelimalghiit.
Salghiimengllu esgha Ayveghyagteggun neliluteng ayuqelghiit taamaken tagikestam angtalanganeng.
Sivuqaq yungekestaghyalghiimi.
Entaqun kana qiighqami sami tawani Neghqutenkut.
Taghnughhaghmun Atighilleq Sivuqami
Iyaakankuk, Kepelgunkuk Apellghat
Kitum Atighaqaki Taghnughhaat
Taghnughhateng atighnaqneghmegteki sivukluki ateghqameng siivanlleteng aapluki, ateghqameng tuunkaaneng atighaqut.
Nalighmeng kitumeng taagken atighnaqniluki siivanlleteng ungipaataqiit, nallukesigatiit.
Ilangita aatghit ataasiiwaqut, ilangi naqam maalghugwaaqluteng, pingayugwaaqluteng.
Naten ilangi wata uglaghaqluteng.
Laluramkestun whaten ayuqenghilnguugut first name, last name-kunneghilnguugut, John Paul Henry Jones-etun tawaten.
Aatghet uglaghngiita kiyang ataasit aatghet atuqaqiit.
Katam Kaavam pillghatun igangllaqammni kitum taam aatghan legan nalikek atughqaq.
Ilangita ramkem taghnughhateng aanestegpenaki ateghqameng yataaghqutkayugwiit.
Sivuneghneng
Taagegken ima ellmeng sivuneghmeng aatghit atiitkayugwiit kingumun ukavek aviighutkat.
Enkaam puygungigalkangit sivuneteng kinkungutangi.
Taagani Sivuqam akuzillgha igaqnganghisaghngaan.
Wiin kiyaghlluki, unguvaluki atiiqigalkangit, entaqun taagegken ima qelghusaq.
Iwernga esgha aghnaghaam ighneni qantaghaqun atiimayaghtagu atami aatghaneng salin kiyaghlluku, atangan efququmangitkaa, piyukumangitkaa.
Naten Aatghet Aglaghaqat Ramkem Ilanganun
Kiyang yugwem, atam tunganganeng taghnughhaat allgenghata atiqayugukangit.
Iwernga nuliiteng ellngita pingitneng atiiqistekayugwit, akileghtuqayugukangit.
Tawaten esgha aatghet ramkem ilanganeng tagikayugwet, aglaqayugwet.
Aghnam ateq igleghutkayugwa.
Ugwiighluni tuquyaqan, ugwingan pingita atiiqsaghqaa.
Nalighmeng aghnam ellngan ramkengan atiiqsaghqaa.
Ilangi aatghem tawatengwaaq akuuraatulluteng ayuqaqut kinkut ramkengitni nalighmeng nani nunami.
Aatghet whani igaqelleghmi atuqegkat temnginguut.
Aatghukata akuuram pisleqii.
Nunameng, Nunaaghmun Atightulleq
Kiyang ramkem ilangan taghnughhateng atightughaqiit pennam, nunam, saam tekegham aatghaneng.
Katam Quliqaq taana nunalgem legan atiinnayaqanga.
Nalighmeng taghnughhaat tawani allgeghvigitneng atighnayaqangat nalighmeng aviighutfiganeng nunameng.
Taagken nalighmeng lliveghviganeng, qungughviganeng.
Aatghet Teghikusat, Qawaaget, Piitesighaat
Allaaghhiinaq ateq nagaqughaqegkefut, qawaagem aatgha, teghikusam aatgha saamllu piitesigham, atelek tamaakenllu uglaghtuq.
Akuzilleghmeng Atilleq
Kiyaghlluteng sameng pituqat.
Yuuk taana sameng pitukan, taana akuzillgha taghnughhaghmunnguq atiisaghngaaghmi.
Amalka yuuk, Mukaq, kiyaghlluni pituqaq, Kguugg!
Atiiqsaqmegteggu, taghnughhaq Kguuggmeng (Kguugg) atiighaat.
Samun Elqughaghutkamun Atilleq
Aghnaq aqsalek salleghmun elqughuskan legan taana atiisimaat, nalighmeng qavangulleq, esghaghwaalleq.
Amalka yugwem unaghsim qaayghunga makregsaqminigu, qaayghum asinganiteftuq yungllaqaghhaq.
Enkaam taana atiisimakanga Makregtekaq.
Allangughhnaluteng Atiiqilleq
Taagani agha, aghalighvik aviilluku, taghnughhangneghmeng aghtulghiit, natenneghatallu qinuyutunghata, qiyatunghata, alla atinqigtaqegkangit atelgughngiita allaneng.
Amalka taana, Tuumti, alla atiimakangat qiyatutanganeng, Seghleghmeng.
Meghmi Aviighutkat
Kiyang ayumighhaaneng meghmi yugwet peleghqegkat atiiqaqiit aghnaghhaaluki.
Aatghet Takestaaghsaqatlu Allatunllu Atiqat
Kiyang aatghet yeghrat taakeghllalghiit takelliluki ateliitkayugwiit.
Amalka Makimingaawen, taaksagulluku Makimeng tuqlughaatam qenwat ateliitaa taana ateq, Maki.
Taghnughhaatlu salin akuziyaaghtegpenateng atillghit ilangita ramkem nagneghtaqegkangit tawaten.
Katam Saapugha ateq.
Taghnughhaam atillgha Puugwa, ateliitkaa.
Naqamllu ayghiitaqegkangit.
Pingayaa
Ayumiim ungipaghaatangi
Ayngaghlingaawetenkuk, Qilakaghiilaankuk
Puughhutem Ungipaghaa
Ungipaghaninguq imani taakugnguq aghnaghaghhaak ilughaqutalghiik.
Kugwelestaghhiinaak, yaywaalingiighhaat.
Aatghik Ayngaghlingaawetenkuk, Qilakaghiilaankuk.
Ayngaghlingaawen taana natetalghii, nallaalghii, ighsanitaghalghi.
Ilughaghhaa Qilakaghiilaq nekeggmetalghii, aatkaqegtaq, pinitun kiyaghtaaq kakighllak quunpeng.
Taana Ayngaghlingaawen itghiighnaqeghllak, angighnaqeghllak sagpenani.
Alla tawaten kakimaluku Qilakaghiilaq, kuuggghaa ughluvghwaangllaamalghii.
Iiwen taaqsaghtughluku ughsaghtuutkelluku qineghsaghtuumalghii, taana ughluvghwaaghhani napaghluku minglekun.
Aga aanumaan aghnaghaghhaam naten tekeni petgeghllaataquluku, tekivikluku ughluvghwaagha ayemkaamakanga.
Alingruughumalghii, iitqumi aghyuughnayukangatni, ughnegmi asinganun iighumakanga.
Iteghluni kuuggghaan ivaamakanga ughluveni, Naagu ughluvghwaaqa whaansalghii navek pizigu?
Amenam aghnaghaghhaam ivasighwaaghaa elnganllu.
Mekelghiighhaam sagiqulluku ivaghaa elngaatall.
Qenwat ughneggaa ikighaghluku piyaqminigu whaa ayemngwaaghluni.
Mekelghiighhaq nutaan qefliquq elngaatall pingigasalghii.
Nayaggani pimakanga, Sangan aksaqsigu ayemlluku?
Taagken ayemellghaneng yaakestaaghhaan anagumayaqanga, aghnaghaghhaq uniighmiqluni qiyaaghwaamalghii.
Nutaan kuuggghaan tawaten pikanga.
Aghnaghaq kagpagluni nengaamalghii aanluni navek taagavek aghulaqumalghii.
Tawaten igleghteghngaaghmi, iiwen aghtaghaghaqaa inga sangwaat iimneghem ilungani esghaghii.
Kaalluki piyaqminiki iimqaghneghem ilungani kamulugwalghun ukiqeghllakat.
Aqumluni aqeftaghaaghhani nusugluku amsighquughteghumakangi qamagtengngwaaghluki.
Taaqluki neghluni qavaamalghii saaghwitni.
Qavaghngaaghmi taghtughyalghiimi mevluugtet nagatii, piiqunnguq whaa, Kii, aghnaghaghhaqsa una nanglegtapigta.
Elngaatall taghtughsaqunaan meghnaalili.
Nepiighyata aqumyalghiimi aviitut, kaamgetlu taakut aviitut.
Taagken igleghllaataghtuq esghaghlaataghii sangwaat, enraq naayvam esnengani.
Piyaqminiki kii iqallulghun, aftallghilnguq qenwat asiliit uniighlluteng.
Aqumluni aftalaghteghumakangi agaghtaqluki qamagtengngwaaghluki.
Taaqluki neghluni qavaghlaataghtuq.
Tawaten mem taghtughtaqegkanga, piiqegkangat Kii, aghnaghaghhaq una igamsiqanaghhalek nangllegtapigta.
Nepiinghata aqumneghmini paaghqiilluni.
Aqumluni igleghllaataghtuq.
Mangteghat inga esghaghii, tazingavek aglaghtuq.
Kaalluni qineghsalghiimi aghnaghhaq qama nateghmi qepghiilugtaqeftuq elngaatall.
Aghnam esghaghluku upuutkaa, aaptaa, Kaay, aghnaghaq uyuq naken pizin?
Uniighyuglunga nemneng ukavek aghulaqunga.
Wasi kuuggghaghma saaghtaqaanga ughluvghwaaghmineng qivghuviklunga anagukanganga, tekemneng petgeghvikluku ayemsamkun.
Aghnam pii, Aa, naqam tagi iitghi.
Aghnaghaq iteghyan aghnam tunuq tuuna, Ang, pugniighi elngaatall.
Iiggeten alqimaghyaqunaki, legan alqimaghtequfki pugneghen mekellilleqan.
Aghnaghaq pugniightuq peghqiqaalghii legan kukriqenghituq.
Iiggeni alqimyukaghpenaki taaqaa.
Taagken taaqsagu aghnam pii, Iingkunun aglaatigu, wataghllak qiinqiisqegkangaten qineghsaqunang pilghaaten.
Nateghmi utaqiilghaaten.
Legan kanaghluku aqupileghnaghqeghngaata wata qineghsaqunang.
Awalighiiq sagneghpagek pugneghmeng ulevaghaghllukek.
Iteghyan qamaken aagraneng upughasaghaat legan iitghesqumaan, aghnaghaq legan ighsangwaaghtuq.
Kii, legannguq qama lengaatun sagneghek piyaqmegtekek.
Taaqlukek qama ketet ikighlluki piyaqminikek sagneghllagek sungaghmeng allaaghiinaghmeng imighllaglutek.
Aghnaghaam tugulukek aanuq.
Taagken itghusakek aghnam tuunlaataghaa enraq ivalulghutmeng.
Ang, piighhiki nuvagsukaghpenaki qamaglluki.
Aghnaghaq temngi kiyaghsugwigalnguq legan aqumluni talluluki piighhii nuvagsukaghpenaki taaqaa piighhaghrugllak.
Aghnam taaqsagu sagneghek sungaghllagmeng imalgek taakuk tuunaak, Ang, taagken nuvaa.
Aghnaghaq legan teghigniquq nuvughtuq, nuvughaa uyaqughhmik, qukaghutkaghqaq, qenleghwaaghqaq, tangyeghun, tukughun iwerngaqun sungaghllak qamagtaa qiipiighutegpenani.
Taaqsaki aghnam aatesqughwii ellnganun.
Aghnam pimakanga, Allakaghhaghpek tesqamani ungavigni qavaghhaaten legan egtugyugpenang qavaghhaaten saam pinaanghitaaten.
Aghnaghaq iteghluni qavaghtuq.
Qavaghngaaghmi elpekaghsalghiimi mengeghaallghiit llangaqanguq napit katelghaallghiit ama nagatii.
Piiqunnguq Kii, sangwaa nangllegtaghllak ukavek kaasimaaq.
Legan kamelghuteput kiinghwaaghluteng amsighqughwaaghluteng, iqallulghuteput aftalaghwaaghluteng.
Legan elpekaghlluni qavaghlaataghtuq.
Qavaamaluku aghnam teghtughtaa.
Aghnaghaq aamyuq aqumingam, tagi ketfaa.
Maketqaghlluni ungavigmineng aanyalghiimi aghnam yataaghqutngwaaghluku.
Legan aghnaghaq neqiinaghtuq.
Taaqsan aghnam pimakanga, Enta yataaghqi atghaangam.
Aanegkuvek tamaana esghaqan alikegpenaan pinaaghan, legan atghaghhaaten negpenun qiivyaqunang qugwinayugngaaghpek uteghmun, legan avelghaqiinaghluki igleghlleghaaten.
Iwerngaqun legan kaasaghtuquvek anengaghhaan tuqlughwaghnaken.
Pinaken whaten, taawa anguyagkameng tagitamken.
Ugwikaghqaghpek takunaaghaaten alingegpenang atghaa.
Taagken mengatun aanyalghiimi uvitmi tamaa kayngevaghqu ilangi qavaatet.
Legan atghaghtuq mengatun alingaghtegpenani.
Pama legan saam malighqaghaa tunutanganeng kavletun, siingaqluku.
Legan aghnam pillgha neqamikluku kakavegpenani atghaghtuq.
Qemimeng agiglluni kaasaghtughyami tuqlughaghaa anengani, Taawa anguyagkameng elngaatall tagitamken.
Kii, ukanguq yulghun ketanquteghllak ellnganun, panameng, pitegseghameng tugumiighluteng.
Uteghmun qiivyalghiimi uka kayngeghlagem malighqaghaqeftaa.
Kaalluteng pitegsaqmegteggu kayngeghllak tuqutaat.
Uullghaghlluni, kiinganeng yuuk nukalpigaq aanyalghiimi nangaghalqegllak, yuukegteghllak, iknaqeghllak.
Uka aghnaghaghmun tagiiq.
Taawa taananuftuq ugwikaghqaa.
Qilakaghiilaq ugwiiqaghtuq.
Yuuk neqengyughllak, aghvengyughllak tawani kiyaghtut kugweghmini.
Aga navek pinghata mughunneghata ilughaghhaan Ayngaghlingaawetem iteghvikaqegkanga.
Siqnighllak ellngallu ugwiighyugllak pinighllagmeng.
Aapqughwaaghaqegkanga naten naqamalla ugwiighumatanga.
Qenwat Qilakaghiilaam ungipamsugusimakanga, pimakanga, Imatughngam ugwiillemtun ugwiighlleqsin ighsanitalghiiten.
Talwa kakingigalnguuten.
Waran piillghaghten amsighqigalketen.
Nalqigangilnguuten.
Amenam aglaghluni, iitqiinaghluni anengaghhani qinuyugtaa ughluvghaanglliisqelluku, weni qinuyugtaa.
Qenwat anengaghhaan mengilegyagulluku amenam yataaghqutuq.
Qinunaghhalek una, wasiin taana atama ulimaagha sallghilnguq salin.
Pimsiighluku pegtaa.
Aghnaghaam qinuyugtaa enraq qineghsaghtiisqaa.
Qenwat aga aanuq.
Kingunganeng tekeni petgeghnaqutkaa petgeghsaneghminigu anaglluku qenwat iteghyaghtughtuq.
Upuupeng aghtughyamigu tuguluku ketngigluku ayemtaa enraqlu ayemlluku ughnellegaghmi asinganun iighaa.
Iighluku kakisighwaaghtuq.
Anengaghhaa iteghluni nemikun aqumuq.
Waakenghitaa ughluvengllaqani.
Qenwat Ayngaghlingaawetem pii, Enta ughluvghen ivaghhu ukanillu ughnegma asingani.
Mekelghiighhaam pii, Tagivaghhu liisimakan.
Enta nekevluten ivaghhu.
Qenwat nekevluni ivaghaa ughnellegaa ikighlluku tugwaa ayemluni.
Una aghnaghaq.
Ayemmnaluku ulimatesqughwaaghsinga awii, sanguluku.
Eggnaqsaghaa, aghnaghaam pii, Enta qivghukigu, anagunga.
Sangan sapiglleghiistun ulimatesqughwaaghlunga ayemtan, enraqlu anagusqesin?
Legan anagunga.
Qenwat mekelghiighhaam yaakestaaghhaan aagullughaa temngi.
Qiyaghllagtuq aqniimaghmi.
Kagparagkiighluni aga aanuq nengaghtuq.
Iitek piyaghaa kuuggghaan.
Aanluni taakwagun Qilakaghiilaam apellghakun igleghtuq.
Igleghteghngaaghmi kamelghun kaataa nunam iimqaghlleghani lliluteng aghipaghllaget, piigaqluteng, naatghighquutaqluteng.
Aqumluni esghapaggiinaq qinuyagutii.
Sivughtumsiighluki, amsighquvyiighluki taaqegpenaki pegtaqluki wata naafqii.
Naafqeghllagluki qavaghtuq.
Qavaghngaaghmi tawaten elpeksalghiimi mengeghaallghiit.
Kii, aghnaghaghhaq una qepghallaagmetuq.
Ima kameput wata naafqumii. Nepiighyata aqumyalghiimi paaghqiteftuq.
Aqumluni igleghtuq.
Inga sangwaat esghaghii, piyaqminiki iqallulghun aftamangilnguut ilangi asiliit uniighlluteng repall.
Kaalluni sivukluni uniightekameng neghughtaaguq.
Taaqluni aftavyiighluki qinuyagulluki mingughhuteghllagnaqngamiki taaqii.
Qavaamalghi.
Taghtughyalghiimi akuziteghllaget Kii, aghnaghaq una nalqigangituq elngaatall naqam naangteghllagumii iqalluput.
Nepiighyata aghnaghaq aqumyalghiimi paaghqiteftuq.
Igleghllaataghtuq.
Mangteghat aliighluki kaatii, kaalluni mangteghamun qineghsalghiimi aghnaq qama qepghaghaqeftuq nateghmi.
Aghnam esghaghluku pii, Kay, aghnaghaq uyuq naken pizin? Kinanguzin?
Aghnaghaam pii, Ayngaghlingaawetnguunga, nengaagunga qayughllak kugweghma anaguleghyanga ukavek nengaghtunga.
Tekemneng ughluvgha ayemtekegka.
Naqam iteghluteng una tunuq kagimlluku pugniighhu.
Amenam iitqiinaghluni tunuq kagimtaa.
Aghnam pii, Iiggeten alqimaghyaqunaki pugneghen mekelliighaghllequq.
Amenam kelengaaghsaghluni iiggeni alqimaqiinaghaqluki legan akuutaa.
Taaqsaqminigu pugnesqughhaq sagneghpagem qukaghhaani.
Aghnam pimakanga, Aatak iingkunun awalighi.
Kepsuutngunaanghituq, legan iitquvek upughalleqaaten, iitghesqughwaaghlleqaaten aagranun.
Wataghllak avelghaqiinaghnaaghaten.
Wata talwa qineghsaqunang.
Legan pugneghen kanaghlluku utaqiilghaaten.
Amenam aghnaghaam pugnellegani aglaataa.
Itghutaa legan aqupileghnaghhaghmeng upughasaqmegteggu, iitghesqaat waran qiinqiisqelluku.
Iitegiiguq pugneni kanaghlluku ighsamllegaghyaghtuq, enraq legan upughasaqmegteggu, waran qiinqiisqelluku.
Qenwat qiinghaghsalghiimi mamlegllak paaghqilnguq.
Naqam sivugwaghsalghiimi qama legan uglaghllaget Sagneghqek kavletun.
Maateqwaaqun whaa sagneghqek nuugtestagket.
Sungaghpak ataasighllak sagneghan qukaani.
Tagiluni iteghtuq.
Iteghyan aghnam tuuna ivalumeng, Ang, piighhangllaa.
Nuvagsukaghpenaan mekegraghyukaghpenaan.
Amenam Ayngaghlingaawen aqumluni talluluku ivaluni piighhaa nuvagraqaghaqluku.
Taaqsaqminigu piighhasqughhaq takelengestaghhaq.
Aghnam sagneghek tuunaak.
Ang, nuvaa sungaghmeng.
Tuguluku sungaghpak nuuvutaa qiipamikun ataasighllak.
Aghnam tuunaa ellnganun, pimakanga, Taamani ayagyuni qavaghhaaten.
Legan alingegpenang, egtugyugpenang saam pinaanghitaaten.
Aghnaghaq ivgaghluni qavaghtuq.
Qavaghngaaghmi tawaten akuzillghiit taghtughtaat.
Amanguq piiqut, Kii sangwaa ukavek kaasimaa elngaatall nallekaghnilnguq, pikraghniilnguq, ighsanitalghii, nalqigangilnguq.
Amanguq aghnam piiqii, Kaa kaa, ama qavaaguq.
Tawaten qavaamaluku aghnam ama tuqlughaa, Ayngaghlingaawen qakun taghtughnaqsin?
Aqumluten tagi.
Aqumqaghlluni ivgaghyalghiimi aghnam yataaghqutngwaaghluku.
Enta neghlutenngam aglaa negpenun.
Taaqsan aghnam yataaghqelluku pimakanga, Enta aanluteng aglaa negpenun.
Wataghllak alingegpenang aanegkuvek pilghaaten.
Legan aglaghhaaten uteghmun qiivyaqunang saam maligteghngaaten.
Siingeghngaaten avelghaqiinaghluku legan igleghlleghhaaten.
Aanyalghiimi tamaa kayngeghllaguftuq elngaatall.
Esghaghluki tamaakut ilangi nekevghalghiit qugwinayukii elngaatall.
Enraq aghnam alingesnaniqanga.
Aghtughtuq nuqenneghmeng.
Alinguq, uuvganeng araamaghmi ketanqusnaq qimagtuq.
Legan kingunganeng uka saam malighqaghaa, qeteghqelluni anagniightuq.
Araghaataamaghmi legannguq taklaghmi tekinneghmini.
Aaghhwaaragkiighumaghmi nekefqaghlluni anagniighaqelghii.
Qemimeng agigaghteqaghsami, araghaataghllagumalghii.
Kugweni tuqlughwaghllagumaan elngaatall, Taawa anguyagkaq.
Ukanguq legan pitegseghalget yugwet, panalget ketanqusnaq ellnganun uka.
Uteghmun qiivneghmini uka kayngeghllagem malighqaghaqegkanga.
Yugwet kaalluku pitegtaat, aga tuquluni ulleghyan kiinganeng nanevgallegaghhaq aanuq.
Uka tagiiq Ayngaghlingaawetmun, kaasan tawateteghngaan atghaataa neminun, ugwikaa.
Ayngaghlingaawen ighsanitaghhaatmineng tawatetaghhaaghngaan nanevgallegaghhaghmeng ugwiightuq ima.
Tefaay naanguq.
Aliineghsiisiq Yagesgu
Aasam Ungipaghaa
Sangwaanguq taana aghnaq, wallu yuwhaawa, pimalghii, Yeqaytuq aliineghsiqegka.
Legan aklaaghtegpenani whaa aanqutiyalghiimi:
Yagesguuuu, yagesgu, yagesgu.
Yagesguuuu, yagesgu, yagesgu.
Aapaa yagesgu, aapaa yagesgu,
Ghhughhughhiiya.
Legannguq nepiightuq aliighyaqminigu.
Tawatennguq kiyaghsimaluku, nakennguq akuzighllaget nagaqughii.
Tamaani esghaquyalghiimi avangituq.
Pagavek esghaghyalghiimi, angyannguq paga.
Tespagavegnguq esghapagii elngaatall.
Imaninguq, Sivuyagta uugyuq elqiighen ateghtigu.
Llaaghannguq legan sivuyagtem elqiini aga ateghlluku, uka ukigtuq, ukigtuq, tuusan tazingavek takwaa.
Piyaqminigu pinighhalek.
Tuguluku legan taaggun aatesfigakun tallighmigumakanga.
Igleghllaataghtuq.
Iiwen uyavaghqaaghtuq, eslallugughteghllagumakanga.
Maatennguq aatkii kiinghwaaqaayalghiit, whaa eslallugughteghllagyaqminigu aghitqeghllagluni.
Legannguq taakwna suumqaataqegkanga aliineghsiisiq.
Yagesguuuu, yagesgu, yagesgu.
Yagesguuuu, yagesgu, yagesgu.
Aapaa yagesgu, aapaa yagesgu,
Ghhughhughhiiya.
Leganqunnguq aliighlaataghyaqminigu, aghvaghllugllak siqineghllugllak.
Legan aatkii kineghlaataghii.
Tawaten pilleghtun akuziteghllaget taakut ataasit angyat.
Pimakanga angyallightem, Qukaghqughta uugyuq, elqiighen ateghtigu.
Legan elqiini mataghlluku ifkaghliaataghaa.
Uka ukiglaataghtuq, ukiglaataghtuq, tazingagun tekillaataghtuq.
Tazingavek takwaa.
Piyaqminigu maateghniineng pinighataghaq, uuknanga qelmeghllak.
Legan tuguneghminiki aataqegkangi tallimikun.
Taawa igleghllaataghtuq, nemineng uyavaghllagtuq.
Legannguq palaghhaghmeng kiyaghtuq, eslalluk kaallaataghtuq, maateghniineng elngaatall yaagtughllak eslalluk.
Legannguq suumqaataqegkanga aliineghsiisiq,
Yagesgiiuuu, yagesgu, yagesgu.
Yagesguuuu, yagesgu, yagesgu.
Aapaayagesgu, aapaa yagesgu,
Ghhughhughhiya.
Legannguq aliighaghllaataghyaqminigu siqineghluuk, maaten sivulighmeng aagken elngaatall siqineq uguqnaghataghaghluni.
Elngaatall kiinghwaaghii aatkii whaa legan.
Legannguq pilaataghtuq meraaghinaq naken.
Sivuyagtemnguq taagwum angyallighteni pii, Angyallighta kiiwyuq elpeklu elqiighen ateghtigu.
Angyallightemnguq pikestamikun taaggun ateghsimakanga, aga ifkaghtuq.
Aay, pinighataghatun uka ukigyalghiimi elqiiq.
Elngaatall utaqalaataghaa uukna ukilghii.
Uka ukigtuq, ukigtuq, tekisan tazingavek piyaqminigu, pinighataghaq elqiiq elngaatall.
Satuqaq qughalkutaghtuqaq elngaatall.
Pinighataghaq taakugneng maaten, legan tuguluku tallighmiglaataghaa.
Tallighmigluki sumeghtaghaghtuq, Aglaghyaquma esgha nemnun.
Legan taakut qerngiita tugumiiqluki aglaghtuq, aglaghtuq, aglaghtuq.
Entaqun unuk ataasiq atughluku, aallghani whanikumaan kaatuq neminun.
Eslallugughhnaniqaq, quunpeng aliiqaq elngaatall.
Allameng eslallugughtegpenani neminun kaatkaq.
Aneghrengighllak elqiighneng.
Tefaay!
Iiyaghhiinalek
Elqiilaam Apellgha
Ungipaghaninguq imani, mekelghiighhaankugnguq taakuk nengyuqutalghiik nenglumi kiyaghtaaghek.
Mekelghiighhaq aanigalnguq saluni aanli aatkiilnguq.
Quunpenguq aghnelqusiq atkuwhani aalluku maghuyuglluni kiyaghtaaghaqelghii.
Maghuyugtaaghneng sivuggneghmini iiyani taananguq aghulalluku taawa almesimitun nekegtaqelghii tawaten.
Quunpeng tawaten kiyaghtaaq elngaatall.
Sangan naqam iiyani qelpeghtaqagu.
Allanguq tawaten, umiilelguunnguq, maalghuk umiilgegket Aallgha aklungilnguq, aallgha akluumalghii.
Angyaghuunnaqennguq upenghami, ellngallu mekelghiighhaq qakiqniqumalghii.
Qaywanguq nengyughhaan ighleksaghaa, Sameng aalluten angyaghnaqsin?
Mekelghiighhaam pimakanga nengyuni, Aatkaghten tagivaghqi aannaqanka.
Legannguq nengyughhaghmi aatkaghhii aalluki mengakun taaggun aanumalghii.
Tawavek iquklighpigaghnun esnevaamalghii, yaywaalingiighhaq, Ukughsi angyanga qaa?
Weninguq angyaghllequten nenglum yugkwaagha uyuq.
Siinglukunguq aganguq ketaqut
Tuunglighhitnun tawavek, Ukughsi angyanga qaa?
Enkaam qaa iguyaanga.
Weniqrugnguq angyaghllequten aghnalqwaaghem aatkaaneng aatkalek.
Legannguq aga unitaqaat
Umiilegllagmun tawavek kaasimalghii, aklungilngughmun.
Kaalluninguq pii, Ukughsi angyanga qaa, enkaam qaa iguyaanga!
Legannguq yugwem taawa pii, I-ii sivuyagtekaghqaghlluwhaq!
Elpek aghnalqwaaghem aatkaaneng aalluten qallevagluten weninguq sivuyagtekelleqamken.
Legan miluusaqminigunguq kelutmun.
Mekelghiighhaq qiyamalghii.
Taakwna angyaq tawaten qamagtaa.
Iwerngaqun iquklighpigaat tazinga, umiilgem aallgha aghnaghaperugwaaghmeng panikelghii.
Aghnaghaperugwaaghmeng yukluni ketaqelghii.
Tawavek kaalluni pimakangi, Ukughsi angyanga qaa, enkaam qaa iguyaanga?
Legan angyaghnaqelghiiten.
Taawa yuknaqamken, sivuyagteknaqamken.
Ketiiqut qaakluku, aghvengyiiteghllak.
Taana aklungilnguq aghvengyughlak.
Iiwennguq ketfaghqaaghaqut kaay, aghveghem puugyaqminikinguq legan tuunluni.
Legan yaywaalingiighhaam aghveqsaqminigunguq tuqunneqegsaghluku.
Aawallunguq taana aghvengyiiteghllak umiilek aghvengaghtuq.
Ii, angyam qetgeghusimakangi elngaatall.
Iiwennguq kaalguutat apeghiighaqiit legan paagkennguq anuqa atghaghsalghiimi uka legan eftutun, kii anuqlighllagyaqminigu.
Aa, sangulukumi taana yukllaataamazigu.
Leganqunqun tuqulaghannaqukut whaa meghmi seghleghmi.
Avelghaqiinaghluku legan analghuvagteggun tugulaghalluni angyaq.
Paagken anuqlighllagyaqminigu legan elngaatall pikayuwhaq sakayuwhaq tamaana naghpaghsiqayuwhaq qamaggutuq, aghtughaat
Mekelghiighhaghnguq taana maamtawha piiq, Ilengtuq ima.
Naliita nagaquqaghlaataghluku.
Aa, uumnguq piligu, uumnguq piligu!
Taamnguq aklungilnguum piiqegkanga, Aa, piligu ellnganpilleqaa whaa amsanaghtesleqaa pikayugwaaghhaat maakut mataawitaat.
Mekelghiighhaq qepuughyalghiiminguq.
Qalivlugwaghhaghqek nengyughhaghmi atuqlukek.
Qepuughwaaghluni tayeghqaghluninguq ayapghaataghhaak aallukek aanqutimalghii tallighhaani quulmun ayuqluku aghulasimaan,
A-nuq-li-ii, na-nge-llu-gu-ngu,
Si-la-mi-ngi, u-ki-i-nange-llu-gu-ngu,
A-i-ya-i-ya-nga, ya-i-ya-i-yi-ya, i-ya-iyi-ya-nga,
Silamit ukinaghningit aghnit payugha,
Uq-ugh-taq, uq-ugh-taq.
Meq paatgumakanga inglunganeng -- Uqughtaq! -- maalghugegneng.
Maateqwaaqunnguq legan kaay qilaga kaagkaa piiknanguq ukitaghlluku legan ukigteghiiyaqminigu.
Aay, amsanaghqwaaluni naagunguq maaten anuqllighllak.
Qateghllugllagnguq taglaamalghiit aghvengluteng taakut.
Taam umiilgem taana umiilek aklungilnguq piiqaa, Qayugham esghaghhu yaywaalit esghapagtelegllaget Yaywaalimllu aghnalqwaaghem aatkaaneng aatkalgem yakuqaa.
Taananguq qallemsuwhaq qemall umiilek.
Taawa taglaamalghiit elngaatall aghvengluteng.
Impisigalkanga yugwem taam aghvenguqam, avelghaqumtaaghan impisigalkanga qamagtengngwaaghluku impiquumakanga.
Apeghiighlutenguq taana nengyughhaa ighsangakun nenglungiighhaq ifkaghlluku atghaalluku taana mekelghiiq aatkangllaghyaqmegteggunguq mekelghiiq pinighhalek.
Taana uyuqliq panini aga nulighqestengnginaamaan.
Taawanguq aghvengyughighllagtuq taana aghvengyiitepaaghruk yuuk.
Mekelghiiperewaaghmeng avaqutalighluni.
Taawa naanguq.
Meteghllugllagenkuk Anipaghllagenkuk
Iteghyaghaam Anagutaghmun Neghighluku Apellgha
Ungipaghaninguq imani meteghllugwet, anipat qateperewaaghuyalghiit.
Anipankuk meteghllugwenkuk piniqutepigsalghiik, quunpeng qerngaghmetaqelghiik.
Tawaten kiyaghteghngaagmek anipam meteghlluk pimakanga, Yeqay igaqraghwaaghuteltung, pinighnaghsaateltung.
A-aa! meteghllugllagem angghaghsimakanga.
Elpek sivuklaken.
Anipaghruk aangghumalghii.
Igaasitaq ketfaamakangak silugkaaghhaghmengllu.
Igaasitaq taana nanim ellngaatanganeng, qulmesiitem puyaaneng akuutkameng imalek tagnepiglleghhiimeng.
Anipaghllagnguq aghuliighwaaghluni igaghtesimalghii, repalnguq qavaamalghii.
Meteghllugllagemnguq pinighsapiglluku elngaatall igaqraamakanga.
Taaqluku taghtughsimakanga.
Anipaghrugwem taghneghani meghaaghhaghmi esghaghyaqminigu imaninguq pinightuq.
Taagkennguq ima anipat igaghrakguughtekaaftut.
Anipam meteghlluk pimakanga Heng, elpegngam.
A-aa, meteghlluk angghumalghii.
Anipam siluk igaasitamun nepluku meteghlluk agtuqaamayaqanga aganguq nalukaatuq qalghiqaamaghmi, Qung!
Anipam pimakanga, Uuk, aghuliiluten seghletun pislequteni Amawhanguq agtuqanghatni tamaani naluumsituq qalghiimaghmi, Qung, qung, qung!
Anipaghllagemnguq piiqaa, Aghuliilluten qenwat naafqestan igaqralqa!
Taawanguq meteghllugllak qapragllak qalghiqaqumaghmi nalughqutaghllak tamaani.
Qenwatlunguq anipaghlagem ugumiyagulluku igaasitamineng meteghllugllak kuuveghllagumakanga.
Aganguq qalghighrugumaghmi tengqaghtuq, Qghwaaq, qghwaaq, qghwaaq!
Taagkennguq ima meteghllugwet tagneghtekaaftut.
Enkaamnguq allamengllu ilakunnaniimaftunnguq.
Ivisangiighhaq
Wamiiyaam Ungipaghaa
Ungipaghaninguq imani.
Neminguq tawani, quunpenguq angyaghuutaqelghiit, neqengllaataqelghiit.
Taawanguq tamaanteftuq nemi tamaani yuuk ataasiq ighneghilnguq.
Taawanguq nulighha, panikluku ataasiq.
Angyaghuuteghllanghatanguq yugwisagaqelghii qayughllak ighneghilnguq.
Nuliinillu, panigganillu yuklukek angyaghaqelghii.
Ketaqelghiit paniggani taghtuqaghhneghani.
Kingulighpigaghhaaluteng kelluteng, aga angyat uplegutaqelghiit nunavagmeng elngaatall, ukanguq tagilaghaanneghata, taawa ellngit aglat.
Ayveghallghitanguq siipneghqwaaghhiitneng saghnaaqelghiit ellngit.
Iwernganguq tawaten neqengevleghaghaqelghiit.
Enkaangamnguq uteghnighaqelghiit unugtaaghllanghani.
Pegnemnguq neqeteregaghaqelghiit.
Ataasimenguq aghneghmi, nunavagpaghqughllagnguq nani imani, aruughyaghluteng esghaghluku uplegunneqegsaallaataghaat.
Leganqunnguq-aa, atghaghteghurragkiighusalghiimeng, ellnginnguq kingulighpigaghhaalaataghtut.
Iwernganguq tawateteghngaan paniggani taghtuqaghsan, naqamllunguq taghtughsugwigalkanga, atghaghteghluteng ellngitlunguq ketut.
Tawatennguq amsanaghllugllak, qutanguq qantaghanlluku wiin nallangighnaqaqegkangi teghiget, angyat saamkut anuqliitqaghtekangatni quta qantaghantesqeluku.
Sakan, tagitugughuskangatni quta qantaghantesqelluku.
Taagkennguq tawatennguq-aa, amsanaghllugllak-aa, quta paga qantaghanlluku, aagkulghutet upleguuteghllaget uyavaghllakat nallangitnun igleghteregaamaluku, sameng nagaquusimalghiit
Taagkennguq yugwemnguq taam pii, Kaa-kaa, yaavuquneghmeng uyuq aghnaghaq taaqaghten, kaa-kaa nagataghtek sangaawa?
Yaavuquutni qaakluki nasiighluteng nagasalghiimeng, sangwaanguq.
Unegkughsii, nengaakitengngaa, qaakitengngaa, legannguq nagaqughaat.
Sunanguq yugwem aquutani qiiftagu kelutmun.
Aghnam taam nulighhan qiifqaghlluku pimakanga, Sanguluku pinaqlaataghsigu amyughaaghwaaqsaaghtuq.
Avelghaqiinaghlukunguq kelutmunnguq piluteng, quutmun tenpelluteng, kayagsimakanga, Enta esghaghyaghtuqaghhu sangaawa uuglluten, nuliini pimakanga.
Nulighhanguq uuglluni, tawavek pengugneghwaaghanun qaasqam, yugsughwamalghii.
Yugsughwaluni pimakanga, Paaghqituq.
Uuggnaqsaghtughnguq angyamun, nakennguq pilaataghaa, Whaantunga, whaantunga! qaghingiteghllak.
Taakwavegnguq yugsughwaaghaghtaatut, ivaghiragkiighutut.
Whaantunga meghzeghaaghhaghmi.
Aatak meghhaq tazigna esghaghyaghtuqaghhu.
Aganguq aghnaq aglaghluni, meghaaghmunnguq piyalghiimi, avangituq, iwerngaqunnguq taawa ivisangiighhaq.
Taagken pimakanga, Sangituq, avangituq iwerngaqun ivisangiighhaq taawa.
Seghleghhaghmeng, taana naqam qaakelteggu.
Aghnaghaghnguq saaq agniqsuugtuq, Kimaawighllagtukut.
Aghnamnguq tugulukunguq qugwaklaaghpenaan, angyam aqumvigakun aqnighhnaqepiglluku miluutaa, mesaaqguulluku.
Taagken tawaten pugleghluteng igleghsimalghiit.
Igleghsimalukinguq.
Nuliing, nuliing, angyam meghaaghhanun kanaghtaghtinga.
Avelghaqiinaamakanga.
Iwernganguq atangan nagaqughluku pimakanga, Aa, seghleghhalek sameng taana piiqa weni, piighesnaghaqluku piightigu.
Sameng piiqa?
Esghaghhu angyam meghaaghanun kanaghtesqelluni pilghii.
Kanaghtigu.
Tugulukunguq miluutaa angyam meghzeghaaghanun.
Taagkenaa, imaninguq meghmelluni kana enraq.
Nuliing, nuliing, yaavuquuteten taakut qaakiki. Avelghaqiinaghlukunguq aghnaghaam ugumiyagutepigtekanga.
Imaninguq, Nuliing, nuliing, yaavuquuteten taakut qaakiki.
Avelghaqiinaghyaghluku atangan aghyuughlaataghaa.
Aga yaavuquutegni agniqepiglluni qaakumakek unaknaqepiglluku taana ivisangiighhaq.
Legannguq qaakii, suqsughhalegnguq, suqsughhalek, tawatennguq piyalghiimeng sukerakestaghaqeftut.
Legannguq yuuk nangllaghqelluni, aghnaghaqlu, aghnaqlu nangllaghqelluteng elngaatall, upumyeghaamaghmeng, quyaghllagumaghmenguq.
Sukeraghllagyalghiimenguq, legannguq angyalghun kaatqaghiluki naghughaghtaqiit.
Teghigmun kaalluteng, ayveghaleghtaaghllagluteng taglaamalukinguq, taawanguq angyalghun taagna upleguta taagavek igleghtaq.
Legannguq nangllaghqulluteng naghughaghhneghata esghapaneghmegteki.
Saghiighayugllaget, allaaghlluwhaghyugllaget, Aagkut sukatepigtat!
Imanguq yuuk tahna ighneghitalghii unangyuughqwaaghllagaa, aklungighighllagtuq, ayvengyuughqwaaghllagaa.
Quunpenguq ivisangiighhaq taana aflengakaqegkangat.
Tefaay!
Sikughaaghenkut, Kaviighhaankut, Meteghllugllagenkut 
Iyaakam Apellgha 
Uksuum neqangisagani, Kaviighhaq pirughsaghtuumalghii Sikughaaghet umiilgitnun.
Akmagtaghhani akmakluku igleghsimalghii.
Kaasalghiimi Sikughaaghet umiilgita nenglunganun, imani saaygungan amiga kagpestaaghhaaguq.
Kaviighhaq nenglaghyugumaghmi sumeghtaghaamalghii, Sikughwaaghet umiilgat qaamna uaten eslegkakaa. 
Akmagtaghhani mataghlluku pegnem kangsughngaan amigkun ilutmun kanaghsimakanga.
Aatkani mataghtaqluki kanaghquusimakangi.
Taagken iitghumalghii kangsughngaaghmi.
Iteghluni saaygut ilungitni ilepghaaghegni aasimakek.
Atkunillu, temkaagnillu agaghsimakangi.
Taaqluni aagranun iitghumalghii.
Sikughaaghet umiilgannguq pika kelutangani aqumluni, qenngulliqeghllagluni.
Imaninguq amestaaghhaaguq.
Tamaanguq sikughaaghet aghnaghiit qepghaateghllaget, qapraguteghllaget naqam qaalkaghpenateng.
Upughataghhneghitaannguq Kaviighhaq.
Kaviighhaq qaalkaghpenani alingesighwaaghumalghii.
Sikughaaghet umiilgat qiighumalghii, Ughhu-ghhuu.
Kaviighhaq upusighwaaghumalghii tupagpagsimaghmi.
Umiilek aga aanuq sameng piightegpenani.
Taawa Kaviighhaq tawantuq nalighhiiniita aleghquqaghpenaan.
Maateqwaaqun Sikughaaghet umiilgat iteghyalghiimi, Kaviighhaam atkugwa atuqluku, nuqutulkeghllagluku.
Kaviighhaq nenglaghyugllaghngaaghmi pegnem nuqesimalghii elngaatall.
Umiilek qiighwlaataamalghii, Ughhu-ghhuu.
Kaviighhaq tupagpagtesighwaaghaqelghii.
Umiilek nutaan akuziiq, Aqelqaq, qayuq ggaatfaka? 
Kaviighhaq nenglaghyugllaghngaaghmi pimakanga qusevegtepiglluni, Uuk, sangantuq-aa atkuwhaqa aallaataghsigu, keluwhii avleghruuggnaluki.
Umiilegnguq temsiyaaghaghtuq, aga aanuq.
Alla iteghyalghiimi enraq Kaviighhaam temkakek atuqlukek, nuqutulkeghllaglukek.
Sikughaaghhaq qiighwllaglaataghtuq, Ughhu-ghhuu.
Pilaataghtuq, Aqelqaq, qayuq ighuvagegka? 
Kaviighhaam pilaataghaa meni alingesugninnaqepiglluku, Uuk-aa, sangantuq qulliggaagka aallaataghsikek keluwhii sevuutesqelluki.
Umiilek aga aanlaataghtuq iqemyaaghaamaghmi.
Alla iteghyalghiimi iqlighmi, pinighhalek elngaatall.
Aghnaghaat, aqelqaq upughateggu, neqlightughteggu!
Umiilgem kayagtii.
Nutaan upughataat Kaviighhaq.
Neqmeng allaaghiinaghmeng ketfaataat.
Kaviighhaankuk umiilgenkuk neghtuk.
Neghutkelluku umiilgem aaptaa, Saam ukagun-aa aagtestaten? 
Kaviighhaam pii, Avaqutaghhaanka neghesqelluki neqellgaanayukavek enankin, aagvikamken. 
Umiilgem araghii, Aghnaghaat, yataaghqunnakesi pirughtiisaghqameng.
Taagken Kaviighhaq pii, Qavaghluten unaami wetku aglaghhaaten, pirughtilleqaaten. 
Unaami Kaviighhaq piyalghiimi akmagtaghhaa allaaghhiinaghmeng neqmeng imighluni.
Akmagtani aanestaa.
Ellngallu Kaviighhaq aanuq, kangsunghituq.
Kaalluni iiwenllu akmagtani mataghtaqaa, Meteghllugllak whaa tagiiq.
Kaviighhaq pii Meteghllugllagem, Kii, naqamalla naken neqesiighsin. 
Kaviighhaam pii, Sikughaaghet umiilgitnun pirughsaghtughlunga, llaaghanwha taawa.
Meteghllugllak imani, Aa, whangallu unaami pirughsaghtuqaghllequnga.
Kaviighham pii, Ii-ii pigpengang, qayngunwhaa igiiterugnaanghituten.
Whaken tuunelleqamken. 
Imaninguq Meteghllugllak, Aa, tunusat kemniitut. 
Unaami Meteghllugllak akmagtaghpagllani akmakluku sikughaaghenkunun piiq.
Kaasalghlimi imaninguq amigat kagpestaaghhaaguq.
Meteghllugllak pimalghii, Aa, natenllaam qaamna umiilek eslegkakaa?
Amigem paaynga naafqelluku, nuqutughlluku iitghumalghii.
Nateghqun atkuni, temkaagnillu mataghlluki, agaghlluki iitghumalghii aagranun.
Iteghyalghiimi sikughaaghet umiilgat pika kelutangani aqumlunl, imani amestaaghhaaguq, naqam qenngughllaga, nulglighllagluni.
Upughataghhneghitaat.
Qaalkaghpenateng naqam tamaa ilangl qapraguteghllaget.
Sameng piightegpenaan Meteghllugllak, umiilek aga aanuq.
Meteghllugllak sumeghtaghaghtuq, Aliknaanghitanka, akmagtaqa whangamneng imighlleqaqa. 
Umiilek iteghyalghiimi Meteghllugwem atkugwa atuqluku, angelkeghllagluku, nuqutulkeghllagluku.
Meteghllugwem esghaghluku, nenglaghllagumalghii, elngaatall tuqutngwaaghumalghii.
Umiilgem pii, Aqelqaq, qayuq ggaatfaka? 
Meteghllugwem kiimsighaa, Aa-ha-ha-haa, sangantuq-aa akugllaka aallaataghsigu.
Llangaqa atkuka, nemni inga pellugutaaghmeng nuuvegkaq.
Aa-ha-ha-haa. 
Uguminaqruwhaghmeng! pimaghmi aanuq umiilek.
Alla iteghyalghiimi, Meteghllugwem temkakek atuqlukek.
Legan Meteghllugwem esghaneghminigu tuqutngwaaghaqelghii.
Umiilgem pilaataghaa, Aqelqaq, qayuq ighuvagegka?
Meteghlugwem pii, Aa-ha-ha-haa, sangan qulligegka aallaataghsikek?
Llangaqa qulligegka nemni inga nguulghutmeng nuuvegkak!
Umiilek eggmillghamaghmi aga aanuq.
Iteghyalghiimi gginaq seghleq, qenngughnaggaa.
Aleghquutaghtegpenateng ingaghquutut.
Meteghllugllak ingaghlluni qavaghtuq.
Qavaghngaaghmi isekinam, suqsum teghtughaghsalghiimi, qungyaghagneng eslatmun saayguneng maaqutaqeftaa.
Meghqun nalugwigalnguq, alingruughtuq.
Sanitmun patimllaluni quutmun uugtuq.
Kaamngunani, atkungunani, ilepghaaqiinaghluni aghipaghllak aglaghtuq neminun.
Kaviighhaq taawa manughami aqumgaaqeftuq.
Kaviighhaam pii, Kii-ii, qayugham sikughaaghet umiilgita pirughtitaaten? 
Meteghllugwem pii, Sikughaaghet umiilgat inglungunghituq. 
Kaviighhaam pii, Qayngunqun igiiterugumangillaataghtuten! 
Tefaay.
Piinlilleq
Petuwaam igallgha
Ungipaghaatet ukuni igani apeghtughistem linguist-em Georgiy A. Menovshchikov-em igaqsuwhaaqaqii apeghtughistenguluni Pamani 1930-ni.
Ukuni igani qula akimigaq siipneqluku ungipaghata Menovshchikovem igaquqii whangkuta Sivuqamelngughnim atightullemnnu mumighqughanka ama Laluramketimun mumighqughanka.
Qamaglluki ungipaghaatet ukut Menovshchikov-em 1988-em igaaneng, Materialy i issledovaniia po iazyku i folkloru chaplinskikh eskimosov (Materials and Analysis Concerning the Language and Folklore of the Chaplinski Eskimos), pinguut publishekat Ruusemi.
Una qepghaqaq allgeqaaguq maningyama grantmeng University of Alaska Fairbanks-em Provost-anganeng.
Allgeghutelleghqun Sivuqaghtunga Ruuseghmiit atightullghitneng mumighqughanka whangkunnun atightughyugnaghtesqelluki Kaneghyengesim tanqiini 2001-mi.
Piyuwhaaghmun 45 ungipaghaatet 49-eneng 1988-em igaaneng.
Iwernga piyalghiinga ilangi ungipaghaatem siingenllu aapqat, ilangillu aghsaan ayuqelghiit.
Pinghisaqenka, yuginaq akimigaq siipneqluku siiptuq mumighqughyaghqanka.
Igleghutkelluku tawaten nanqigsimanginaamiita piinka.
Anagngatupiglleghhii Menovshchikov-em igallghani.
Ilangi atightuneghllugllaget repall Ruuseghmistun ayuqelghiikun mumiglluki wetku liigikngwaaghanka sangutangi ipa.
Paamkughmiit akuzillghat allakaniq (katam ellngita ukiniwhangkutestun kaki-, ama ellngitni enngaatall whangtutestun elngaatall), tespamkughmiistun ayuqut ukuni igani.
Ilangakun Paamkughmiit akuzillghat igallgha anagngasugnillequq (katam wengteghaq nakaan mangteghaq).
Enkaam ilangi akuzitem whanga nallukegkenka, sivukluki angayuqamnun Nayghwaaghmiinkugnun June-enkugnun aaptagka sangutangi.
Enkaam ellngita nallukegkiit siivanlleghnun aapsaghtughanka sangutangi.
Igamsiqayugvikanka kayusiqaangatnga Kepelgunkut, Anaggutenkut, Iyaakankut, Uuzagenkut, Avaalagenkut, enkaam kiyang Rosa.
Rosa-m aapqii sangutangi naten atullghi Quyillget akuzitngit.
UAF-mun uteghnighyama Qaluvigem tanqiini 2002-mi Yupigem Prufisernga Steven Jacobson-llu yuvghiighaghpung qepghallghenka Yupigestunllu Laluramkestunllu.
Amalleqa tawani upenghaani recordaanka CD-mun maligutngalghii igatgun.
Ama nimam apellghi Igor Krupnigmeng Smithsonian Institution-meng allgeghtaput tuunii Sivuqaghhmiini nallukegkaput pamanlenguut nunat.
Ama map-a tuunaa tespamum nunam naantulngi apeghluteng Yupiget ama Sighinegmiit kiyaghfikegkii.
UAF College of Liberal Arts-em umiilgan John Leipzig-em ama ANLC-m umiilgan Lawrence Kaplan-em mani piyaqlegginaaghtaak teruwistemeng muutiyaghqaalunga Qakginkugneng Apughitenkugnun Chefaghnaghmeng ungipaghaatenun ilasaghqaluki.
David Koester UAF-em Anthropology Department-meng qepghaghteghyagneng kayutkesaghaqa Undergraduate Research Opportunity Program-em maningviganeng.
Taagken esgha una qepghaqaq allgeqaq.
Ama igamsiqayugvikanka Nauka Publishing House-enkut St. Petersburg, Russia-melnguut aangghutkaangi ANLC-nkut ukut ungipaghaatet publish-enkaluki whatelluki.
Ukut igat ama CD neghyukulluki akuzipillemnnun Yupigetlu kiyaghtaallghanun nagneghusaghqaaluku igleghallemnnun iknaqughisaalukullu, pamanlliimta ungipaghaatngitneng.
Ungipaghaghtet: (Menovshchikov-meng Valentina (Yata) Kunukam mumighquqii, enkaam Igor Krupnigem nallghughqegkii).
1. Ayveghhaq (1914-1947).
Ungazighmii.
Ungazimi allgeqaq.
Ayaangaghmi alleqaq, enkaam yaywaalingughtegkaq, nunalgutangan anglistekaa kayusiqaa.
Ayveghhaq ungipaghaallegllaguyalghii ama ilagallegllaguyalghii nunalgutangan pinganeng.
1940-mi ukut ungipaghatet allgeghtaqngameng 26 year-ngughtuq.
Mekelghiighhaatmineng nagasuneghtughllagyaghtuq ungipaghaatmengllu, ilagaatmengllu alignalghiitlu ungipaghiitneng.
Maakut umyugaanun piluteng sumeghtaghaghqelluku repall.
Ayveghhaq ungipaghaneghmini apaqughaqelghiinguq.
Menovshchikov-em igaquqaqii ama mumighqughii 30-t ungipaghatet Ayveghhaghmeng Ungazimi 1940/41em uksughani, Ekaterina S. Rubstov-am 50 ungipaghata igaquuluku 1940-mi.
Pingayuneng inglulekAyveghhaam ungipagatngi ukunitut igani 18-eni.
2. Peter Tagikaq (1926-1941)
Ungazighmii mekelghiiq.
Mughunniightem ungipaghaghtem Galmugyim (nani 1880-1957) ighnegha.
Takigaam suilughtekaqaa igaghyam sivulighnegha, taagken mughuunnightengughsukaq.
Angayuqaakek Ruuseghmiitingigasaghtuk.
Tagikaam atangan Galmugyim uglaq sangwaa yuginaq sangwaa siipngaan ungipaghaata liisimaksaghaa.
Avaqutaminun ilaminun nunalgutaminun ungipaghaghaqelghii sanghinneghmini mughunniinghinneghmini.
Tagikaam nagatkii neqamikuqii atami ungipaghatangi.
Ilangitnunllu laalighqwaaghaqelghii ununghagu vuvallanghatallu ungipaghaghyaghtughaqelghii, atumaghmeng aghulamaghmeng.
Tagikaam piniqumtaagha ineghlaghllaga Ayveghhaq, yuuk nagatngwaaqayuk ama ungipaghallegllak.
1940/41 em uksughani Menovshchikovem igaaghaqsaghii sivuliit igii akuzipigem grammarngi igaghviget sivulighneghitnun ayuqelghiit.
Kayusingegkaq Ungazim igleghutistengitneng, Chukotkam aaghtistengi Mayngankugneng Mallunkugneng.
Tagikaq tagiiqelghii elkegnun igalgusighyaghtughaqegkangek.
Ataasimeng igagni kelqellukek ungipaghatem ilangi igaqumakangi.
Taagken ima Menovshchikov-enkuk qepghalgutkusimalghiik 30-t ungipaghatet taaqusimakangak.
Nukalpigaq quyamaghllakTagikaq.
Takestaghhaghmini kiyaghtaalleghmini liisimakegkani qamaglluki apellghitii.
Palighvigem tanqiini 1941-mi peleghqegkaaftuq suflugameng pi 11 gilliqluni 15 year-ngughsimaghmi.
Tagikaam ungipaghii ukuni igani 920-metut.
3. Asuya Olga Mumigtekaq (1930-2001) Ungazimi allgeqaq.
Ugimini kiyaghtekaq Sighinegmi.
Pingayuneng inglulegneng avaqutkikak.
Menovshchikov qepghaluni Ungazimi 1954-mi Asuya, atightuqayuk pinaqnelghii, kayutkegkaqeftaa akuzipigem grammarnganeng igaquuluni.
Tamanillu Naayvaghvigem tanqiineng Kaneghyengesim tanqiinun igaquqaqii tawaten pillemtun tallimat ungipaghatet, Menovshchikov-em mumighqughaghtekii.
1970-nillu 1980-nillunursenguluniqepghaaqaaftuq Sighingem clinicngani, ama aflengakegkii avaqutani.
Ama Sighinegmi aghulameng sameng alngunak Yupigem igleghneghaaneng apeghtughiikaq.
Asuyam ungipaghatngi 21-enkuk 22-nkunguuk.
4. Alghalek (1920-1965).
Ungazimi allgeqaq.
Atightuqayuk ama igaqayuglluggaq yuuk.
Ruuseghiitikayuk ama qitevegkayuk ama akuzipikayuk.
1955-mun kenlanga mughunniightengukaq ama ivenruutkegsaghtengukaq Ungazimi nutaghami kiyaghtaalleghmi.
Kingungani Egeghaghmun nuugtekaaguq pinighsaghistenguluni ama savikenghaaghmeng ulimastenguluni.
Provideniyam seaportngani ama qepghaqaq.
Rubstova kayusiqaa Yupik-Ruuseghmii dictorary-ngllalleghmeng.
1960-mi Alghalgem 14 ungipaghaata igaqegkaa Provideniya-mi
Alghalgem ungipaghatngi 23-31-nguut ukuni igani.
5. Nanughhaq (1911-1990?).
Ungazimi allgeqaq.
Igallgilnguq atightullgilnguq natengiighhaq Ruuseghmiitikayuk.
4 year-nguluni ayaakaq trachomaluni.
Nanughhaam uglaq ungipaghaata ama ilaagaata liisimaksaghaa, enkaam ungipaghaallegllaguyalghii.
Ungipaghaatngi ilaagaatmeng ilatkat.
15 imgipaghatet allgeghquqat Nanughhaghmeng.
Nanughhaam ukunun iganun ilatkat 3234-nguut.
6. Valentina Viri (Wiri) (1942-mi allgeqaq).
Imtugmii Sighinegmeng.
Liitngwaaqaq Ruuseghmiitellegllalghii.
Ima aghnaaghaghhaatmineng nagatngwaaqaq, ungipaghaatkegkii igaquqii ungipaghaatet.
Ukuni igani ungipaghaatnga Pista 35-nguuq.
Ukamangaan
Iimnanguq Ungazighmiit Sivuqamun atghaamalghiit.
Ilameng Sivuqaghmiit taghnughhaghqiit wayaamaqegket maalghuknayakullghiik.
Aglaasimakegket Ungazimun.
Mekelghiighhaam aatgha Kaanghu, uyuqlighpigaq.
Aghnaghaghllagem aatgha Ukamangaan.
Aghnaghaghllak ugighyaghqastun angkaliikaq.
Ungazimun kaalluteng maalghugegneng qavaamalghiit.
Aqimalghiit Uvingemun1 taghnughhaak tuunyaghtuumakegket quyngilegnun.
Kaasameng Uvingemun esghaamakangit Quyillegllaget.
Aapsimakangi Quyillgem, Sangafsi tagistek?
Akisimakangat Ungazighmiit, Whangkuta tagiikut inqunamen taghnughhaak tukfiisqellukek quyngimeng.
Quyillek sumeghtaghaamalghii, Naqam ighnelek aangelghiimeng.
Pimakanga, Itupilqun ighneqa nulightughyaquni yuginakaghnayaghamsi quyngimeng.
Llaaghanwha tuunaqaat Ukamangaan aghnaghaghllak.
Kaanghu tuunenghitaat mekelghiighhaq.
Uteghsimalghii Ungazimun.
Ukamangaan ugiightuq Quyillegmun Uvingeghmiimeng.
Uginga yuukegtepiglleghhii ama sukatepiglleghhii ama iknaqepiglleghhii.
Ukamangaan ineqsunapiglleghhii ama sungaghatepiglleghhii.
Ukamangaan meghtaghaqelghii ama ukiniiqelghii.
Meghtaghnaqneghmini ugkemeng qugtuqagni keviighaqegkek.
Kiiwegnun kaanneghmini tamaghhaan aghneq ugkemeng miluqutaghaqelghii inglunganun.
Tawatestaghhiinaq.
Ilangani kamengllaghtaamalghii.
Uglapiglleghhii kamelghun ulimamakanga.
Taaqegkani ugkemeng imighaqluku.
Kamek taaqumakanga yuginaq qula siipneqluku tumangani inqunamen aasaghqaluku.
Maaten ilangani metngeghumalghii.
Kamelghun akmagluku aqeftaghaghmun kanaghlluku igleghsimalghii.
Igataneghmini kaamget tuguluki ugkemeng tugulluni neghaqelghii.
Qavaghyimeghmini nunami temngi qavaghaqelghii.
Kaamgi naavenghata allaneng kaamgaqelghii.
Maaten ilangani kaasimalghii mengteghaghllagkun paaghqilngughqun.
Mengteghaq neqetupiglleghhii, mangtagmeng ayveghmeng neghsameng ama quyngimeng.
Amigem saaghwani saghumigneghem tungangani yugem neqanga.
Ukamangaan aqumgaamaluku iitghumalghii aghnaghrukutaaghllak mataqeltaghhaq.
Uvinga qatepiglleghhii qugintapiglleghhii.
Pimakanga Ukamangaan, Kakumiy, naken pizin?
Ukamangatem akisimakanga, Quyillegneng piinga.
Aghnaghrukutaaghllak aleghqughtuq, Nakumiinguzin?
Sivuqaghmiinguunga.
Saqumazin Uvingemun?
Ungazighmiit akikumaatnga Quyillegnun.
Neghelta!
Neneghmeng taaqegkumta ingaghquullghaakut.
Whanga qavaneghtughllagtunga.
Unaami taghsaghnaaghaghpenga.
Taakuta ayveghem elqunghek akitma asingani tugunakegken taagken anagunakevnga naasqumkun.
Taghtughnaaghtunga.
Llaaghanwha neghusimalghiik mangtagmeng Ukamangaatenkuk aghnaghrukutaaghenkuk.
Neneghmeng taaqlutek ingaghquullutek qavaasimalghiik.
Unaami unanguluku taghtuumalghii Ukamangaan.
Taghsaamakanga aghnaghrukutaaq, Uyuq, uyuq taghtaa!
Nagaquumangisimalghii.
Qaywa naasqwa kevgusimaaqsaqanga aghulasimakanga wanlegi nagaquumangisimalghii.
Ayveghem naasqukek tugulukek uqliisimaaqsaqanga Ukamangaan alingumaaqelghii.
Qenwat utaqiiluni lliightuq.
Aghuliightuq taghsaghineghmeng.
Iiwenllu aghneghem qukaanun lliighaquq aghnaghrukutaaghllak taghtuumalghii.
Taghtughluni agniiquq, Ii-ik, ii-ik, ii-ik, aghnaghaghhaghmi whani allameng taghsanghilkuvnga neghelleqamken!
Aghnaghrukutaaq aqumumalghii.
Pimakanga Ukamangaan, Igataghtunga!
Tuuninga taagken yugem neqanganeng.
Ukamangaatem tuunumakanga.
Aghnaghrukutaaghllak neghumalghii.
Neneghmeng taaqluni aanumalghii.
Ukamangaatem nallukumakanga natmun pimatanga.
Tagiyalghiimi unangumalghii neghsameng.
Pimakanga Ukamangaan, Enta neghelta!
Unaami anagunakevnga taawanginaq wata.
Iiwen anagunghilkuvnga neghelleqamken!
Neqaghlutek qavaamalghiik.
Unaami unanguluku taghtuumalghii Ukamangaan.
Ukamangaatem elqunghek tugumakek.
Sumeghtaghaamalghii, Qaywa tuqulanga!
Anagumakanga naasqwakun qevuulluku.
Aghnaghrukutaaghllak aqumumalghii nenglaamaghmi, Hahahaha!
Tawaten tawaten tawaten!
Uveghllunga anagunayaqevnga aglaaghhaatenngam atkuka una aalluku.
Yugunghitunga, kayngenguunga.
Llaaghanwha aghulaqumalghii Ukamangaan Ungazimun.
Igleghsimalghii kaasaghtuumalghii Ungazimun sukalluni.
Igleghsimaluku yuggaam esghaamakanga mengteghaam saaghwaneng.
Araamalghii, Maakughsiiy kayngeghllak taakwa!
Yulghutet ughluveteng panateng tugulaghluki malighqaghaat.
Ukamangaan araghtuq, Kayngengunghitunga, aghnaghhaguunga!
Yaghlegi mulaaghtuq kayngestun.
Ukamangaan aghuliightuq.
Nasani mataghtaa.
Gginaa aliightuq.
Yuget esghaghluku liisuqaat llaaghan Ukamangaan.
Awenralengan pimakanga, Tagipigesnaghtuten.
Ayumiqun itagnatun tuunyaghtughlleqamken quyngilegnun.
Aghnaghaam atkuni mataghlluku taglaamalghii.
Tawani neghtuq mangunameng.
Qavanghituq.
Esnamun piyaaguq.
Tawani qiyamalghii nuna tukeghraamaan.
Enkaamam iiwenllu mamlegtaqaa Ukamangaan qiyakestaghngaaghmi qavaamalghii.
Iwernga qavanguumalghii.
Angyat tagiqeftut.
Angyat kaatut.
Araamakangat, Ukamangaatnguzin?
Ipapik.
Quneghlluten angyamun uugten!
Llaaghanwha uugtuq Ukamangaan angyamun esghaghpenani.
Suqsughtaghtut suqsughtaghtut.
Sivuqamun kaatut.
Qenaghpallaatut.
Esghaghhaatenngamnalugullghaaten quutmun!
Llaaghanwha sivukluni nalugutuq Ukamangaan esghaghpenani.
Saaghhwaakun miluusimakangat nengik maalghuk mangtak.
Ukamangaan pimakangat, Esgha taana angyaataghqaghhaan!
Aglaghnaqegkuvek tugunaken!
Qavaqestaghngaaghmi taghtughyalghiimi angyat aviitut.
Piyalghiimi nunami allami liisuqaa llangaqa Sivuqami.
Naqam saaghwani aghveghllagek maalghuk malluk.
Taglaamalghii mengteghamun Ukamangaan.
Pimalghii, Ipapik Sivuqamun kaasimaftunga, u-u-u-u!
Quyaghllagumalghii mengteghamun kaatuq.
Araamalghii ilutmun, Qamaay kenghhaghmeng kumaghhutaghtek.
Sivukluku nagaqunghitaat.
Qavaataqut.
Araghlaataghii, Sukallusi!
Atanga taghtughtuq.
Aapsimakanga, Kinanguzin?
Ukamangaan akisimakanga, Whangangunga!
Nuliini taghsaghaa, Uyuq uyuq, taghtaa sukalluten!
Llangaqa Ukamangaatem menga nagaqughaqa.
Naanga nuugtuq.
Aapsimakanga, Kinanguzin?
Sanaqestek whangangunga.
Naangan atanga pimakanga, Llangaqa Ukamangaatem menga.
Atanga pimalghii, Llangaqa llangaqa.
Ukamangaanpimalghii Entaqun taananguunga!
Iitghumalghii aagramun.
Atani pimakanga, Neneghmeng taaqegkufsi yuuk qaagna kelgughluku angyaataghhaanka saamkut pilagyaghtughnakesi!
Atangan aapsimakanga, Sakun tagimazin?
Qavangughlunga Ungazimi esnami qavanguqanka angyat Sivuqaghhmiit.
Taaggun uugllunga taginga.
Atanga ugpeghtuq panigmineng.
Neneghmeng taaqluteng kelgughaat yuuk qamaglluku.
Aghveghek maalghuk pilagumakegket.
Taawa nengightuusimakangit taawanginaq.
Tefaay.
Ungipaghaan Ukiivagmiit
Iimnanguq Ukiivagmii nuliilek, avaqutiilnguq.
Nuliini awen iiwleng qiitghaqegkanga.
Ama nunalgutetuqat.
Maaten ilangani aghnaq aanumalghii uginga mughusimaluku.
Aanluni, anigusighaqluni, meghek anigumeng keviimakek.
Llaaghanwha itegaan asingi aghimakangi.
Taagken apeghiighyami iitghumalghii.
Iteghyami, qulmesiitni meghmeng imiimakanga.
Ama ugkellimalghii.
Apeghiighyami ugkellineghmeng, qulmesiitni agaghsimakanga.
Ama nanit qetngighqumakangi.
Taagken ugimineng utaqiimalghii.
Llaaghanwha uginga mulunghituq taglaamalghn.
Kaalluni, iitghumalghii.
Iteghyalghiimi unangumalghii.
Taagken yugem nuliini tuqluumakanga, Neghsaq taawa!
Nulighha aangghumalghii, Aa-a!
Aghnam neghsaq itghusimakanga.
Uginga efsughluni, iitghumalghii.
Iteghyami, nuliini pimakanga, Enta, iteganka malliighqi!
Llaaghanwha aghnam ugimi itegii aallgumakangi.
Yuuk ayavisitamun aaghhumalghii.
Kaasami atkuni mataghsimakanga.
Taagken amsikaghtuq.
Nulighhan pilugugi agaghqughii.
Apeghiighyami, qayuutaq saaglluku, ugini neqlightuumakanga.
Neneghmeng taaqluni, nuliighmi kamegkek saafsimakek.
Saafsaqegni, aghipateftuk.
Yugem pimakanga, Sangamek kaamgegken aghipatak?
Awituwaq yugneng allaneng ugiighaquten!
Waniwanllu, ugiighigatunga!
Taawanginaq meghek anigumeng kevighlukek, iteghtunga.
Ugingan wanlegi nuliini qiitghumakanga.
Apeghiighyamigu ingaghqulluteng qavaasimalghiit.
Unaami unaanguluku taghtuumalghiit.
Taghtughluteng yuuk tungtuquyaamalghii.
Kingunganeng aghnaq pilugugumalghii.
Pilugugluni, aghulaqumalghii sikugnun.
Ama sumeghtaghaamalghii, Entaqun meghmi tuquyaquma, pinighnayaghtunga.
Taagken igleghsimalghii.
Meghnuneghmini aqfaataqluni, qenwat puqlayaaghqumalghii.
Puqlayaqesami aghuliighumalghii.
Meghnaalitkelluku uteghmun esghaghyalghiimi mengteghamllu esnamllu akulangani.
Tawani meghnaalimalghii.
Meghnaaliyami, igleghllaataghtuq tumangani aqfaataqluni.
Qenwat unugyaghtughaa.
Taagken aghuliighlaataghtuq.
Esghaghyalghiimi neminitaqeftuq.
Aghnaq sumeghtaghaamalghii, Entaqun kiyaghneghem meghmi tuqusnegha ighlekaanga.
Itupill quutmi tuqusqesimakanganga.
Taagken sumeghtaghaneghmeng taaqluni, Ukiivagmun mayuumalghii.
Naqam alla sukatepiglluni Ukiivagem qaaynganun uugsimalghii.
Uuglluni esghaamakanga uyghagrukutaaghllak sagleghaghllak.
Taaggun aghnaq aqumumalghii.
Tawani qiyaamalghii, nuna tukeghraamaan.
Nutaan ugini qitelquvinghaa neqaata.
Qiyam angtalanganeng repall araamalghii.
Qiyamaluku sagleghaghllak sivutmun aghelqutqaghsimalghii.
Qiyaqestaghngaaghmi aghuliighaghsimalghii.
Uteghmun esghaghyalghiimi payek esghaghaak.
Aghnaq nekevluni payegnun qineghsimalghii.
Qineghlluni esghaghyaqenni qaamnanga mamlegllagpetuq.
Tawani esghapagumalghii ama sumeghtaghaamalghii, Entaqun qamavek ifkaghyaquma, tuqunayaghtunga.
Aghnaq aqumluni payegnun ighugni kanaghquusimakek.
Tesqamani saafunnaqutkesaghtuq minglenganeng.
Aghtughyami pimalghii, Entaqun ifkaghlanga!
Llaaghanwha aghnaq ifkaamalghii.
Ifkaghyalghiimi kuyapegakun tuusimalghii.
Ifkaghviga taana nenglughllaguftuq.
Taagken aghnaq kiwatmiighsimalghii, talligni saagtaghllukek.aqfaataqluni.
Qenwat egkwaanun kaanneghmeng aghtughyami sumeghtaghaamalghii, Una nenglukuniqegkegka entaqun nunaghllaguuq.
Taagken igleghsimalghii.
Nighuggaq aliighumakanga.
Taagken igleghsimalghii.
Nighuggaq taana takumakanga.
Nighuggaq anglimalghii.
Qenwat mengteghaqlu aliighumalghii.
Kaasimalghii aghnaq mengteghaghrukutaaghllagmun.
Taagken iitghumalghii.
Iteghluni nateghmi qiighwumalghii.
Ungavigllagneng nukalpigaq nuugumalghii.
Nuugluni pimalghii, Saam aghnaqaten?
Ukiivagmiinguunga!
Qaywa tughneghaanghisiin?
Tughneghaanghitunga, yupiguunga!
Elpeg yeqay entaqun tughneghaaguten.
Yugem akitaa, Tughneghaanghitunga yupiggaagunga, yupiggaagunga!
Elpegngam saquzin ukavek?
Ugima qiitqanganga uglapiglluku ipagfigun tuqunalunga piyaghtunga.
Tuquneghmeng aghtughtunga.
Qenwat whaa tukughqalegnun ivaghiiqunga.
Yugem pimakanga, Walenqakun, taawa nulighqelleqamken!
Enta iitghi!
Llaaghanwha aghnaq iitghumalghii.
Iteghyan yugem pimakanga, Amsikaghlluten neqmeng avegtaa!
Negheltung!
Llaaghanwha aghnaq amsikaghtuq.
Amsikaghhneghmeng taaqluni qayuutaq ketfaghaa.
Taagken neqmeng avegtughtuq.
Apeghiighluni avegtughat miluusimakangi.
Neghumalghiik.
Neneghmeng taaqlutek, yugem aghnaq pii, Enta allighat saagtiki!
Llaaghanwha aghnam allighat saagsimakangi.
Taagken ingaghquusimalghiik.
Ingaghquullutek qavaasimalghiik.
Unaami unaanguluku taghtughyamek, aghnaq ugingan pimakanga, Mughutaghhnaqunga qayakun aghvelegnun.
Aghvenglunga tagillequnga.
Yuuk nateghmun aatghumalghii.
Ateghluni qayani ukigsimakanga.
Ukiglluku, aqumumalghii qayaminun.
Uunghani tuguluku, mingla naghullegyaqenni mingla quupaghsimalghii.
Quupaghsalghiimi meghllak minglemeng iitghumalghii.
Yuuk kesimalghii, eslamun angwaaghumalghii.
Anqaghsan quupaghllak maamumalghii, ama nateq meghisimalghii.
Taagken aghnaq ugimi kingunganeng ukinimalghii kamegneng.
Iiwenllu aghneghem qukaghaqaa, kaamgek taaqumakek.
Taaqsamikek enraq ugkellimalghii.
Gaaghumalghii.
Ugket ugusaki aqumesimakangi.
Mulunghituq uvitanganeng mengqughusimalghii, ama meghllak iitghumalghii.
Iteghyan aghnaq sumeghtaghaamalghii, Awituwaq ugika taglaghtuq.
Taagken aghuliighumalghii.
Llaaghanwha uginga quupaghllagkun nuugumalghii.
Nuugyalghiimi aghvengumalghii.
Aghveq iingunaghllagan nateghmun itghusimakanga.
Quupaghllak taana maamumalghii.
Nateghmi yugem aghveghllak kagimsimakanga.
Taagken tawani kiyaghsimalghii.
Maaten ilangani aghnaq aqsangumalghii.
Aqsangluni ighniyalghiimi mekelghiighhaghmeng, taagken taghnughhangumalghiit.
Yuuk tungtuquyaneghmini tungtungaqelghii.
Meghmun pineghmini meghem teghikusaa allaghhiinaq unakaqegkanga.
Ama awergha allaghhiinaq tawani kiyaghlleghhii.
Taghnughhaghhaq sukalluni anglimalghii.
Mulunghituq aghnaq aqsanglaataghtuq, ighniyalghiimi aghnaghaghhaghmeng.
Taawa maalghugegnengtaghnughhangumalghiik.
Maaten ilangani yugem nuliini pimakanga, Entaqun whavek tagiighten.
Kinguneghten nagasaghtuqaghqi.
Llaaghanwha aghnaq ugimi saaghwanun aglaamalghii.
Tawani nagasimalghii.
Nagaquunneghmeng aghtughtuq.
Yugem aapsimakanga, Qayugham sameng nagaquutaghhneghisin?
Nakaa nagaquutaghneghhitunga.
Aa-a!
Yugem nuliighmi sigutkek suupataghaak.
Pimakanga, Enta allamengminglemun sigutegken mategllukek nagaten.
Llaaghanwha aghnam sigutegni minglemun mategsaqegni kinguneni atughllalghiit nagasimakangi.
Aghnaq qiyamalghii ama araamalghiit kingunghi eslallugughunniluteng.
Taagken tawani qiyaneghmeng taaqumalghii.
Taaqluni sumeghtaghaamalghii, Amen nunamnun aglaghnaanghitunga.
Luuraqlu nunamnun kaaskuma ugima tuqulleqanga.
Ugingan aapsimakanga Aghyuqaghsigasiin?
Akisimakanga, Aghyuqeghngaaghma salunga pilanga?
Tumanga whangamni nallunaghtekanga.
Enta kalngaggaak kumlugpetun angkalghiik maalghuk ulimakek.
Llaaghanwha aghnam kalngaggaak maalghuk ulimamakek.
Apeghiighyakek, ugiminun kelgusimakek.
Llaaghanwha ugingan tugumakek.
Tugulukek awergham allaghhiinam melqwaaneng imiimakek.
Imineghmeng taaqsamikek aghnaq pimakanga, Enta piighhangllaa.
Llaaghanwha aghnaq piighhangllaamalghii.
Taaqsami ugiminun kelgullaataghaa.
Ugingan piighhaghqun kalngaggaak maalghuk petugumakek ama aghnaqlu aghnaghaghhaqlu.
Apeghiighyamiki pimakanga, Whagun naatghem qukaanun ukiggnaqamken.
Enan kinguvneng mengteghaqlu maligunnaaghtuq.
Taagken naatghem qukaanilnguq sagleghaghllak awisimakanga.
Awisaqenni payeghllagek aliighumalghiik.
Qaamnanga nighupiglleghhii.
Yugem nuliini pimakanga, Enta pinitun neghelta aghulaqfagilgavek.
Llaaghanwha neghumalghiik.
Neghutkelluku yugem nuliini pimakanga, Taana aghnaghaghhaq elpek kevgaqelleqan.
Whanga mekelghiighhaq taana kevgaqelleqaqa.
Ama ungipaannaqamken, Ukiivagmi saama ugin nulightuumaaq aghnaghaghneng maalghugegneng ineqsunapiglleghhiineng.
Enekiitek vuvallaaqut, esghaghlleqaten.
Entaqunngam ukiggnaqamken.
Enan mengteghaq kinguvneng maligunnaaghtuq.
Iiwen ugivek aapnaaghaaten, avelghaqiinaghnaken.
Sagiqegkan pinaken, Enan unaami ungipaannaghamken.
Iiwen naatghanun kaaskuvek uteghmun esghaghnaaghtuten.
Mengteghaq esghaghlleqan.
Esghaquvgu piighhaq ilemqughluku panikullghiitek aglaghhaatek mengteghamun.
Aglaquftek mengteghaq qelpeghtekufsigu, iitquftek signeghet maalghugneghet tugulleqaten.
Tugukufki ilakek signeghek mangtagmeng avegtuutaqlukek imighlleqagken.
Ilakek quyngimeng avegtuutaqlukek imighlleqagken.
Ugivek mengteghaanun aglaalleqagken.
Llaaghanwha nanevgaat neghelleqiit.
Taawa qamagtunga.
Ukiggnaqamsi.
Llaaghanwha yugem payek suupsaqegni anglighaataamalghiik.
Taakwagun payegnekun ukigsimakangit.
Nunamun tuusimalghiik.
Tuusamek kalngak esghaghyaqeseng anglighllagumalghii.
Mengteghaq tunutangitnun ifkaamalghii.
Aghnakpanikullghiik, qiivlutekaglaamalghiik.
Kaallutek iitghumalghiik.
Iteghlutek aghnam signeghet maalghugneghet tugumakangek.
Tuguluki ilakek quyngimeng imiimakek, ilakek mangtagmeng.
Apeghiighyamikek paniggani pimakanga, Enta tawani utaqanga.
Ugika payuggnaqaqa, naten kiyaghtaqa.
Panigan aangghumakanga.
Llaaghanwha aghnaq ugiminun aglaamalghii.
Kaalluni iitghumalghii.
Taawa vuvallaaqeftut ama yugtughllaguftuq.
Atughaqeftut aghulamaghmeng.
Aghnaq aagramun nuugyan qallegnanighwaaghusimalghiit.
Taagken tawani esghapagumalghii.
Ugini esghaghyaqenni quulqitem qaayngani nuliigqek maalghuk ingaghtaaghutaqeftuk.
Aghnam ugiminun signeghek quyngimeng imaqelghiik tuunumakek.
Ang, ukuk naasiighqek!
Llaaghanwha ugingan signeghegneng ataasiq avegtughaq neghumakanga.
Taaqsamigu nuliighminun tuunumakek.
Sivukluku nuliini liisuqumangisimakanga.
Nulighhan signeghek tugumakek.
Tugulukek yugnun tamaghhaanun uyegsimakek avegtughat ataasikaghtaan.
Taawateghpigaq naamamalghiik signeghek.
Ilakeklu signeghek tugumakek mantagmeng imaqelghiik.
Tanemwha ugiminun tuunlaataghaak.
Pilaataghaa, Enta ukuklu naasighqek.
Llaaghanwha ugingan signeghek mangtagmeng imaqelghiik tugaak naasighlaataghaak.
Avegtughaq ataasiq neghaa.
Taaqsamigu nuliighminun signeghek tuunumakek.
Nulighhan sughukanun tamaghhaanun uyegsimakek.
Tanemwha signeghem imaa naamalaataghtuq.
Signeghet imiighusata aanumalghii.
Aanluni mengteghaminun aglaamalghii.
Kaalluni iitghumalghii.
Taagken ugingan yulghun tamana pimakanga, Ukughsiy, entaqun aagna nulighqaqa!
Nuliini aallgha ineqsunalleghpigaa tugumakanga.
Pimakanga, Elpek ataveknaavek enngaatall paniknakangaten!
Uwatmun ayagaghsimakanga.
Aghnaq quulqitmeng asitmun ifkaamalghii.
Pilugugluni aanumalghii.
Aanyan yuuk pilaataghtuq, Ukughsiy, entaqun aagna nulighqaqa, llangaqa nulighqa.
Ilangallu nuliini tugumakanga.
Pilaataghaa, Uyuq elpeklu naavnun atavnun aglaghhaaten!
Yugem siingumakanga quulqitem qaaynganeng asitmun.
Ifkaghllaataghaa.
Aghnaq pilugugluni aanumalghii.
Yuuk pilugugumalghii enkaam aanumalghii.
Nutaghaq mengteghaq esghaamakanga.
Tazingavek aglaamalghii.
Kaalluni iitghumalghii.
Iteghyalghiimi nuliini esghaamakanga.
Nulighhan quyakumakanga aapsimakanga, Sangaawagmi taakuk aghnaghaak?
Yugem akisimakanga, Whanga nulighqesaghagka.
Yugem aaptaa, Elpek naken pizin?
Unaami ungipaannaaghamken.
Taagken aghnam qayuutaq ketfaghluku ugini neqlightuumakanga.
Uginga neghumalghii quyngimeng.
Neneghmeng taaqsan nulighha allighimalghii nutaghaastaghhiinaghmeng.
Allighineghmeng taaqsan ingaghqulluteng qavaasimalghiit.
Unaami taghtughluteng nulighhan ugini pimakanga, Pilugugi ungipaannaqamken.
Llaaghanwha yuuk pilugugumalghii.
Enkaam nulighqullghiik aanleghaasimalghiik.
Aanleghaallutek Ukiivagmun mayuumalghiik.
Qaaynganun uugsalghiimek sagleghaghllak esghaamakangat saglegham saaghwani mayeghllaget.
Aghnam pimakanga, Taawa ungipaannaqamken, mayet ukut angeghquulteki mengteghamun.
Ugingan aangghumakanga.
Llaaghanwha angeghqughiit mengteghamun.
Awergha allaghhiinaq amiq ilakunneghilnguq melqwa.
Unaghhaaneng angaghqughaat unullghem kenlanganun.
Apeghiighyameng aghnam ugini pimakanga, Unaami nunalgutfut tamaghhaan awerghameng tallimakaghtaan uyeggnaken amilighaqluku ataasikaghtaan.
Llaaghanwha yuuk aangghumalghii.
Taagken iteghaatuk.
Iteghaallutek neghtuk.
Taagken ingaghquullutek qavaasimalghiik.
Unaami taghtughlutek, yugem nunalgutni qamaglluku tuqlughteghumakanga.
Taagken uyegsimakanga amimeng ataasikaghtaan awerghaneng tallimakaghtaan.
Qamagsimakanga mengteghaq tamaghhaan.
Taagken kenlanga yugem nuliini pillugaghnanighaa ama pinitun kiyaghsagutut.
Yuuk neqengyughighllagtuq, ama aklungighimalghiit.
Qamagtuq.
Tefaay!
Yaywaalingiighhaak
Iimnanguq, aghnaghaghhaqlu mekelghiighhaqlu nayakutalghiik.
Nayagan aatgha Taykengaawen, mekelghiighhaam aatgha Taykegergen.
Nunami kiyaghlleghhiit Nuutqami.
Nunalgutetuqat ama umiilelget.
Umiilgita yaywaalingiighhaak piniqepigtekek.
Maaten ilangani igatiqumalghiit nunalgutangit.
Katamqun umiilgat neqelek.
Taagken umiilgem nuliini pimaqegkanga, Yaywaalingiighhaak neqaghhaghmeng tuunaghtaaqikek, salin esghaghhu kayaalnguuk.
Llaaghanwha nulighhan neqmeng aglaasimakek.
Llaaghanwha neqayugumalghiik igatiqumangisimalghiik.
Nunalgutangit paneghaasimalghiit.
Maaten ilangani mekelghiighhaq sumeghtaghaamalghii, Naten piyaquma neqmeng tugunnayaghsinga.
Mekelghiiq unaghsighwaaghmeng itghusimalghii.
Taagken savighhumakanga.
Tullumkeghlluku taaqumakanga.
Taaqsamigu neghqwaaghhaq tugutkuvinghaghhaq ulimamakanga tugeghpaggaq.
Taaqumakanga.
Taagken tapghaghhaghmeng ivaghimalghii.
Naalkusami unaghsighwaaghem iqugakun petugumakanga.
Enkaam asinganun uyghaggaq petugumakanga.
Taagken Taykegergen yataaghqumalghii.
Nayani pimakanga, Qiiptaasimeng taaqutunga.
Qiiptaghyaghnaqunga.
Aghulaqegkuma elpek siklaghyaghnaaghtuten mengtegham saaghwanun piitutelegnun.
Taagken Taykegergen esnamun atghaamalghii.
Sigugneghmun uugsimalghii.
Uuglluni anglaaq ukinnaqumakanga.
Ukisamigu qiiptaasini ateghlluku qiiptaamalghii elqwaaghmeng.
Nayaga Taykengaawen aanumalghii.
Alungutellghem asingani siklaamalghii.
Siklaghluni piitutmeng akuquusimalghii.
Taagken saghnaamaluku yuuk tagimalghii.
Ratamiirakek qatelghiik.
Kaalluni Taykengaawen tuqluumakanga, Taykung, Taykung, whanga tuguyugaqsaghamken!
Taykengaawem akisimakanga, Elpenun sumeghtaghanghitunganulighqesqellunga.
Enmis aghulaqi!
Llaaghanwha yuuk aghulaqumalghii.
Piyalghiimi qatelghiinguftuq.
Taagken yuuk ilanga tagimalghii.
Ratamiirakek kavilnguuk.
Kaalluni yugem tuqluumakanga, Taykuung, Taykuung, tugunaluten piiqsaghamken!
Taykengaawem akisimakanga, Sumeghtaghanghitunga elpenun nulightuulunga!
Enmis aghulaqi!
Llaaghanwha yuuk aghulaqumalghii.
Piyalghiimi kaviipiggaaftuq.
Taagken tawani kiyaghsimalghii.
Kiyaghsimaluku yuuk tagimalghii tagneqegtameng atkukelghii.
Yugem tuqluumakanga, Taykung, Taykung, esghaqaqun ukavek!
Llaaghanwha Taykengaawem esghaamakanga.
Esghaghluku iqlighsimalghii.
Allameng tuqluumakanga, Taykung, Taykung, ugiksukanghisinga?
Taykengaawen yaghlegi nenglaamalghii, Ete, ete.
Yugem pimakanga, Nengliisqenghitamken ipapik piimken.
Taykengaawem pimakanga, Taawanginaq whanganginanghitunga, anengalguunga.
Aamtaam ighlekegkaanganga ugiighnaanghitunga.
Aamtaam aangqanganga ugiighllequnga.
Yugem pimakanga, Wiin aghulaqnaqunga.
Enan anengaan tagikan whangallu taginaaghtunga.
Llaaghanwha yuuk aghulaqumalghii.
Taykengaawen piitutmeng allaghhiinaghmeng saghnaamalghii.
Taaqluni iitghumalghii.
Mulunghituq Taykegergen esnameng taglaamalghii mengteghaminun.
Qiiptaqengumalghii elqwaaghmeng.
Elqwaaghet qungangitgun maklak kanaghsimakanga.
Iteghluni nayani pimakanga, Qiiptaqengumanga elqwaaghmeng.
Elqwaaghet qungangitgun maklagmeng qiiptaqengumanga.
Nayagan pimakanga, Kay, walenqakun!
Neghellequkung ighivgaghhaq ataasighhaq.
Taagken Taykengaawem maklak aflaamakanga.
Taykegergempimakanga, Umiilegput neqmeng aglaatigu, elqwaaghmeng unatameng.
Llaaghanwha Taykengaawem sagneghni neqmeng imiimakek elqwaaghmeng ama unatameng.
Taagken aglaasimakek umiilgem nulighhanun.
Kaalluni iitghumalghii.
Iteghyan qamaken aapsimakangat, Kinangaawa?
Taykengaawem akisimakangi, Whanganguunga, taawa neghyaghqaghhaat.
Umiilgem nulighhan nuugvikumakanga.
Aapsimakanga, Kinkut neqengat?
Taykegergen maklagmeng qiiptaqengumalghii.
Taagken aghnam sagneghek tugumakek.
Tugulukek niivlukek Taykenaawemun tuunumakek.
Llaaghanwha Taykengaawem aglaasimakek.
Kaalluni iitghumalghii.
Iteghluni amsikaghsimalghii.
Mulunghituq nateghmeng kavlegusimalghii.
Taykegergem aapsimakanga, Kinangaawa?
Yugem nateghmeng akisimakanga, Whanganguunga.
Iitqaalten!
Llaaghanwha yuuk iitghumalghii.
Iteghyalghiimi aghneghniimnanguftuq.
Iteghyan Taykegergem aapsimakanga, Saqughllagsin?
Yugem akisimakanga, Nayagen tuguyaghtughaqaqa.
Iitegqun ighlekenghilkuvgu enan nayaka tugunayaghan.
Taykengaawem Taykegergen aksaqluku pimakanga, Taykegur, angeghnakevnga!
Taagken yuuk Taykegergem pimakanga, Aghnaghaq umyugalgulghii angeghyukuni ugiighlleqelghii.
Taagken Taykengaawen pimalghii, Taawa ugiightunga, ighsanghitunga!
Llaaghanwha yugem Taykengaawen aglaannaqaa.
Taykegergen pimalghii, Wiin ataasimeng qavaa.
Unaami aglaghhaaten.
Llaaghanwha yuuk tawani qavaamalghii.
Unaami unaanguluku nuliini aglaasimakanga.
Yugem nayaga Taykegergemun tagimalghii.
Taykegergen nulightughtuq.
Taykegergen enngaatall unangyupiglleghii.
Maaten ilangani yuuk tagimalghii Taykegergemun.
Pimakanga, Taykegur, seghleghunayanghista mengteghaput qerngughusaqumteki.
Taykegergem akisimakanga, Entaqun pinighnayaghtukut.
Unaami taghtughluteng mengteghateng naafqumakangat.
Naafqelluku mesungesagem saaghwanun aglaamalghiit.
Taagken mesungesaget tunuqiitgun mengteghaamalghiit.
Tawani kiyaghsimalghiit.
Maaten ilangani yuuk tagimalghii.
Kaalluni iitghumalghii.
Taykegergen tuqluumakanga, Taykegur, whangkunnun aglaqaa, esghapagyaghtuqaghnga!
Llaaghanwha Taykegergen ellngitnun aglaamalghii.
Iteghyan Taykengaawem pimakanga, Ugika esghapaggu mughunnaqelghii.
Yugem kameni tugumakanga.
Tuguluku nuliighminun tuunumakanga.
Taykengaay, kaamka piginighhu!
Llaaghanwha Taykengaawem maklagem ungalghunganeng kaamga kanaghfikumakanga.
Inglunga neghsam ungalghunganeng kanaghfikumakanga.
Taagken yuuk kaamgumalghii.
Kamegluni nekevyalghiimi aghenqignegha itegaa maklagestun puugumalghii.
Inglunga neghsastun puugumalghii.
Taagken esnamun atghaamalghii.
Kaalluni aqumuq.
Aqumyan maklak neghsaq nuugleghasimalghii.
Taagken yugem savigmineng kenuqaamakanga tuqulluku.
Llaaghanwha maklagmeng neghsameng taglaquusimalghiik mengteghamegnun.
Taagken tawani kiyaghsimalghiik.
Taykegergenllu llitiyalghiimi enngaatall unangyuughsimakanga.
Teghikusameng tamaghhaaneng aghtughnaniimalghii.
Maaten ilangani yugem tagiluni ungipaasimakanga, Unaami vuvallallequkut.
Ingluklighhamnneng kayaalqiiraghyaghtut tagillequt sanqutetuumaghmeng.
Tagillequt atungagmeng tanpeghhmeng temkagmeng tapghaghmeng.
Ellngita aghulastekaqaat amiqluggaq.
Aghulaneghmini taawanginaq ilagaatnginaghqun nalughqutaghaquq.
Kayaalqegkunikut sanqutamnneng wayaghlleqiinkut.
Taagken yuuk mengteghaminun aglaamalghn.
Enngaatall Taykegergen nagaqughluni qevuulluni alingumalghii inqun wayaghnayukangisteng.
Unugyagu Taykegergen aanumalghii.
Aanluni uughqanun esghaghyaamalghii.
Agepsughtaaghet esghaamakangi.
Takumakangi.
Kaasaqenni nenglunguftuq.
Iitghumalghii.
Taawa nanevgaghllaklu aghnalwaaghllaklu esghaamakangek.
Nanevghaghllagem pimakanga, Saquzin?
Taykegergem akisimakanga, Apeghtiisqellunga taginga.
Nanevgaghllakpimalghii, Enta apeghtughlaken!
Taawanginaq aapnaqamken, ingluklighhaghpesi aghulastengat naten piyaghqaawa?
Taawanginaq amiqluggaq nalughqutaghyaghqaaguq.
Nanevgaghllagem nuliini pimakanga, Aghnalqwaay, enta saguyagka tagivaghqek!
Llaaghanwha aghnalqwaam saguyaknanevgamun tuunumakek.
Nanevgam tugumakek.
Taagken pimalghii, Nagu teghlaghllak?
Tagi whavek.
Ilagaannaqamken!
Teghlaghllak nanevgam kaagkaakun nalugumalghii.
Nanevgaam ilagaasimakanga, Ayangiyaa, yangiyangaa, ayangingii yangiyaa!
Teghlaghllagem yaqugni saagtaatamaagkenka tuyegni qapragsimakek.
Ilagaan naangyan qetgeqaamaghmi qalghiqaamalghi.
Taagkennanevgaampimakanga, Taawa apeghtughamken!
Aglaghhaaten!
Llaaghanwha Taykegergen aglaamalghii.
Kaalluni iteghluni amsikaghlluni qavaamalghii.
Unaami unanguluku nayagan aqfaamakanga.
Qineghlluni aapsimakanga, Nagu Taykegergen?
Taykegergem akisimakanga, Whaantunga!
Nayagan pimakanga, Whangkunnun aglaaqaa!
Ugika vuvallanaquq.
Llaaghanwha Taykegergen pilugugluni aglaamalghii.
Kaalluni iitghumalghii.
Mulunghituq inglunganeng qimugsilghun kaatqusimalghii atungagmeng tapghaghmeng temkagmeng tanpeghhmeng usiluteng.
Taagken tukiita itghuusimakangit.
Vuvallalghiit sivukluteng ilagaamalghiit.
Taaqsata aqelqiit ilagaamalghiit.
Llaaghanwha amiqluggaq keftaghluni nalughqutaghyalghiimi tamaani aqelqat kayaalqiimalghiit.
Taykegergen ugumiyugumalghii.
Taagken pimalghii, Enta saguyak tagivaghtekek!
Whangallu ilagaqaghlanga!
Llaaghanwha saguyak tuunumakegket.
Taykegergen kallagsimalghii.
Ilagaatni puygumakanga.
Pimalghii, Uuk, ilagaatka puywaaqa!
Natungaawalli?
Nayagan aanqusimakanga.
Liisimakeftaa, Ayangiyaa, yangiyanga, ayangingii, yangiyaa!
Taykegergen pimalghii, Aa, taawa taawa!
Nagu aghulastekaghqaqa teghla?
Teghlaghllak Taykegergem kaagkaakun nalugumalghii.
Taykegergen aanqusimalghii, Ayangiyaa, yangiyangaa, ayangingii, yangiyaa!
Aga tuyegni qapragsimakek.
Ilagaan naangyan qetgeqaamaghmi qalghiimalghii.
Nanevgaat araasimalghiit.
Taykegergen kayaalqiiguq!
Taagken Taykegergen pinitun kiyaghsagusimalghii ama aklungighighllagumalghii.
Qamagtuq.
Tefaay!
Aghhaghhangaawraq
Iimnanguq, yuget tallimat anglegutkullghiit atalget ama naalget.
Maalghuk mughullutek iilaamalghiik.
Ilanga nunivagmun aghulaqluni iflaamalghii.
Ilanga qayaghtuluni iflaamalghii.
Aminaqumalghii ataasiq Aghhaghhangaawraq.
Maaten ilangani Aghhaghhangaawraq unugmi qayangllaamalghii.
Qayaq taaqluku amiirighpenaan qavaghniyami iteghluni qavaamalghii.
Qavaghluni taghtughyalghiimi nutaan nighuugtaghaghaqeftaa.
Atani taghsasmakanga.
Atanga taghtuumalghii.
Taghtughyan pimakanga, Qayaghhaqa amiiriqaghhu!
Atangan yaghlegi qayaa ayemqughtaamakanga.
Aghhaghhangaawraam qayani qiyakumakanga.
Aghhaghhangaawraq uyuqlighpigaq.
Atangan natmun pisqigalkanga, qayughllagqun ataasighhaaghlleghhii ilangi iflalaghaallghiit.
Aghhaghhangaawraq ellnginaghhaghmi lliilghii.
Maaten ilangani allameng unugyagu qayangllaamalghiil.
Qayaq taaqluku amiirighaa.
Amiirineghmeng taaqluku atami uunghii awataghpagi teglegluki kesimalghii.
Kelluni angwaaghumalghii.
Iiwenllu uyavaghqaaghaquq tagitugughteghllagumakanga.
Ketmun angwaaghumalghii.
Taagken igleghsimalghii.
Tumangani tagitugisimakanga.
Tagitugisaqenni pennaghllak alighumakanga.
Pennam qaayngani yugrukutaaghllak ighugni kulngaghllukek, meghmun itegani nepluki, aqumgaraghaqeftuq.
Yugrukutaaghllagem yuggaq esghaamakanga tuqlumakanga, Aagyuq tagiighten!
Yuggaam akitaghsimangisimakanga.
Yugrukutaghllagem pilaataamakanga, Iiwen evlugughtesleqaqa!
Yugrukutaaghllagem ighugni aghulasaqegni evlugughsimakanga.
Enkaam yuggaq alingluni yugrukutaaghllagmeng aglaamalghii.
Kaalluni uugsimalghii.
Uugsan yugrukutaaghllagem pimakanga.
Yeqay iighariighaallutung!
Yuggaam akisimakanga, A-aa-aa!
Yugrukutaaghllagem yuggaq pimakanga, Enta quneghten!
Yuggaq quneghsimalghii.
Yugrukutaaghllak neveghsimalghii.
Neveghsan yuggaam ivamakanga.
Nagu naantaqsin?
Yuggaq aqsanganun yugrukutaaghllagem uugsimalghii.
Uuglluni tukaamalghii.
Yuggaq pimalghii, Naqam aqsaasugnitaqaa.
Yuggaq ukigumalghii.
Iiwenllu ukigaquq, yugrukutaaghllak aqumumalghii.
Pimalghii, Whaantunga.
Yuggaam yugrukutaaghllak pimakanga, Enta quneghten.
Yugrukutaaghllak quneghsimalghii.
Quneghsan yuggaq yugrukutaaghllagem kaamganun iitghumalghii.
Yugrukutaaghllagem pimakanga, Yeqay tenguput neghelteki!
Aghhaghhangaawraam pimakanga Wiintaku qayaghhaqa tugmaghsaghtuqaghlakun!
Taagken Aghhaghhangaawraq qayaghhaghminun atghaamalghii.
Ellnga tumangani neghsaghtekalghii.
Neghsaghtami tengugi ighneghii nusugumakangi.
Nusugluki atkuni mataghlluku qalighhaagni aallukek atkuni aalluku tafsimalghii.
Tafsiluni neghsam ighneghaghhii qumigumakangi.
Qumigluki taglaamalghii.
Taglaghyan yugrukutaaghllagem pimakanga, Enta neveghten.
Yuggaq neveghsimalghii.
Neveghlluni utaqiimalghii.
Yugrukutaaghllagem savini nusugumakanga.
Nusugluku yuggaam aqsanga seggumakanga.
Tengugi aliighsimakangi.
Yuggaam atkugmi ilunganun tenguget qumikaqegkangi.
Yugrukutaaghllagem liigikumangisimakanga.
Yugrukutaaghllak tengugmeng neghumalghii.
Taaqluni yuggaq pimakanga, Tengugten llangaqa neghsam tengugi.
Yuggaam pimakanga, Whangkuta tenguput tawatetut neghsaghpagnitaqut.
Enta elpeklu neveghten!
Llaaghanwha yugrukutaaghllak neveghsimalghii.
Neveghsan yuggaam savini nusugumakanga.
Yugrukutaaghllagem aqsanga seggumakanga.
Yugrukutaaghllagem ighneghii aliighumalghiit.
Ighsaqghwa kukeghqwaaqeftuq.
Yuggaam ighsaqghwa kenuqaghyaqenni tuqusimakanga yugrukutaaghllak.
Maatenwha meghem evlugughsimangisimakanga.
Tuqusamigu qayaghhaghminun aglaamalghii.
Qayaghhaghminun aglaghluni wata taagavek aghulaqumalghii.
Sukalluni qiighqakun tamlagumalghii.
Tamlagluni qayaghhani sayugumakanga.
Sayugluku uunghaghhani awataghpani tugulaghluki aglaamalghii.
Tumangani eslami nanighhaq kumangalghii esghaamakanga.
Tawani kiyaghsimalghii.
Kiyaghsimaluku nunam asinganeng tughneghaghllak araamaghmi tagimalghii.
Nanighhaghqun tughneghaghllak nughqaghsimalghii.
Aghhaghhangaawraq tuqluumakanga, Aghhaghhangaawraay, Aghhaghhangaawraay qiluten tagivaghqi sukalluki!
Aghhaghhangaawraam neghsam qilungi tuunumakangi.
Tughneghaq agitaghsalghiimi talwa qamaverugllak gguteghllak.
Qilut neghluki tughneghaghllak kalefkaghsimalghii.
Kalefkaghlluni allameng nughqaghsimalghii.
Nughqaghsan Aghhaghhangaawraam kemagnat miluusimakangi.
Tughneghaghllak kalefkaghsimalghii allamengnuugumalghii.
Nuugluni Aghhaghhangaawraq tuqluumakanga, Aghhaghhangaawraay, Aghhaghhangaawraay, ighsaqun tagivaghhu.
Aghhaghhangaawraam pimakanga, Sangan, ighsaquqa tuunaanghitaqa!
Ighsaquqa unguvasiqaqa, kiyaghtaaghusiqaqa sumeghtaghaasiqaqa!
Tughneghaam pimakanga, Aghhaghhangaawraay,
Aghhaghhangaawraay iiwen neghelleqamken!
Aghhaghhangaawraam pimakanga, Agitaghten, agitaghten!
Aghhaghhangaawraam uunghamineng naghullgumakanga.
Tughneghaghllak kalefkaghsimalghii.
Awataghpagetlu kalefkaghsimalghiit nunamun.
Aghhaghhangaawraam tumangakun maligsimakangi.
Taagken Aghhaghhangaawraam malighqaamakangi awataghpaget nuughqaghlluteng kalefkaghtaqluteng.
Suna tughneghaghllak mengteghaghmun itqaghta.
Aghhaghhangaawraam amigem saaghwani utaqamakanga.
Aagramun tughneghaghllak iitghumalghii.
Awataghpaget amigem eslatangani.
Iteghluni tughneghaghllak ngillegsimalghii.
Qama nulighhan aapsimakanga, Natu aqnighaqa?
Tughneghaghllagem pimakanga, Entaqun aqsaquqa agrepemaa.
Taagken Aghhaghhangaawraq ilangitnun mengteghaanun aglaamalghii.
Kaalluni iightumalghii.
Iteghyalghiimi tughneghaghhagek maalghuk esghaamakek.
Aghnalqwaaghhaak iiyngitalghiik.
Aghnalqwaaghhaak aapsimakangak, Kaay!
Kinanguzin?
Whanganguunga.
Kina elpek?
Aghhaghhangaawraq.
Aaa weni inga umiilegput aqnighaquq aqsamineng.
Langetaq aqfalleqaatnga.
Nepiighyan Aghhaghhangaawraam pimakanga,
Sangaawa taana uyaqughpeni kumagllaguyengalghii?
Aghnalqwaaghem pimakanga, Enta esghaqaghhu.
Llaaghanwha Aghhaghhangaawraam takumakanga.
Kaalluku pimakanga, Enta qeteghten!
Aghnalqwaaq qeteghsimalghii.
Qeteghsan Aghhaghhangaawraam ighsalqagkenkun nunughyaqenni aghnalqwaaghhaq tuqusimakanga.
Tuqusamigu amiiraghhaa qapiimakanga.
Qapighyamigu Aghhaghhangaawraam aasimakanga.
Aalluku ellngatun qiipimsugumalghii ilagaamalghii.
Ilagaamaluku yuuk qineghsimalghii.
Pimalghii, Naagu taana aghnalqwaaq?
Aghhaghhangaawraam akisimakanga, Taawa!
Yugem pimakanga, Aqfaamken.
Umiilegput inga aqnighaquq.
Aglaqaa.
Aglaghnayaghtunga taawanginaq kayatepigtunga.
Amaghlaken.
Aa-a!
Taagken Aghhaghhangaawraq nekevumalghii.
Nekevyan yugem amaamakanga.
Amaghyaqenni uqigtuftuq.
Yugem aapsimakanga, Sangavek uqigtughqaagaten?
Qayughllak qugilighllalghiinga, saama alignam.
Yugem kaatusimakanga mengteghaghllagmun.
Itghusimakanga.
Taagken Aghhaghhangaawraam tukuni pimakangi, Aghnami whani enta qaagna kelgughhu.
Qamaglluni taghnughhaqulluni tagilaghalli.
Llaaghanwha aghnam kelgughaa qamaglluku.
Taawaa qamagtaqa.
Aghhaghhangaawraam aqnilghii esghaghyaqenni qaanghani uunghaq ama aneghtaqeftuq keneghmeng.
Mulunghituq qamaglluteng nunalgutangit tagilaghaasimalghiit.
Taagken iteghaatut nanevgaqulluteng aghnalqwaaqulluteng taghnughhaqulluteng leganqun qamaglluteng nunalgutangit.
Aghhaghhanaawraampimakangi, Entananiqqaamteggu.
Llaaghanwha aghnam naniq qaamlluku nateghmun ateghsimakanga.
Aghhaghhangaawraam pimakangi, Enta kayusightengnga.
Kina ilagaatelek ilagaatmineng ilagaghli.
Iiwen ilagaatangilnguq temngi araghli.
Iiwen aanquskuma aanqullghasi.
Taagken Aghhaghhangaawraq ilagaatmeng aanqutuq.
Tamana ellmeng ilagaatmeggneng aanqutuq.
Ilagaatangilnguq araateghllagtuq.
Araasimaluki Aghhaghhaawraam tughneghaq aqnilghii kenuqaghyaqenni tuqusimakanga.
Tuqusamigu uunghani nusugumakanga.
Nusugluku aanqaghsimalghii eslatmun.
Aanqaghlluni taagken qimagumalghii.
Tughneghaat nepiighaghtaasimalghiit.
Nepiighaghtaasata tughneghaam nulighhan naniq itghusimakanga.
Itghulluku kumaghsimakanga.
Ugini esghaghyaqenni tuqumalghii.
Anqaghlluteng Aghhaghhangawraq malighqaamakangat.
Pimakangat, iitegun kaaskumken neghelleqegkemken.
Sangavek iqlengiqumazin?
Iwemga Aghhaghhangaawraam unisimakangi.
Qayaghhani aliighumakanga, pimakanga, Qayaghhaq, qayaghhaq meghmun piiften!
Llaaghanwha qayaghhaq meghmun piifsimalghii.
Aghhaghhangaawraq qayaminun kaatuq.
Uuglluni ketuq.
Taagken tughneghaat esnamun kaatquusimalghiit.
Tughneghaat meghmun ateyiilnguut.
Ataasim tughneghaam meq meghumakanga.
Meghyaqenni Aghhaghhangaawraq tugneghaam qaanghanun tagimalghii.
Aghhaghhangaawraam qayaminilnguq tepluggaq tuguluku meq anagutaghyaqenni meq uteghsimalghii.
Llaaghanwha tughneghaam tugumangisimakanga.
Taagken nunamun aglaamalghii.
Tamlagluni qayani sayugumakanga.
Sayugluku mengteghaminun taglaamalghii.
Kaalluni iteghluni angayuqagni esghaamakek.
Qagughmigullutek aqumgaaqeftuk.
Atangan pimakanga, Qenwat tuquniluten piiqamken.
Aghhaghhangaawraam pimakanga, Nakaa, entaqun anglegutenka nalluutmeggneng tuqulaghaasimaat.
Maaten whanga uyavanun aghulaqeghngaaghma kitum tuqunnaanghitaanga.
Whanga nanevgaghlunga tuqullequnga.
Qamagtuq.
Tefaay.
Ungipaghaan Qigighhmiik
Iimnanguq, Qigighhmiik mekelghiighhaqlu aghnaghaghhaqlu anglegutkullghiikyaywaalingiighhaak.
Qigightaq mengteghaghtupiglleghhii.
Ama umiilelget.
Umiilgat aghvengyupiglleghhii.
Awen iiwleng aghvengaqelghiit.
Aghvengenghaani mekelghiighhaqlu aghnaghaghhaqlu esnamun atghaghaghaqelghiik.
Kaanneghata umiilgem uqumun siingwaaghataghaqegkek.
Llaaghanwha avangunatek taglaamaqelghiik taawanginaq mesiighmun angighullutek.
Wetku umiilek mengteghamun taglanghani esnamun yaywaalingiighhaak atghaamaqelghiik.
Kaanneghmeggni pilakameng mangtagmeng ikuqusimaaqelghiik ama kemekragmeng.
Taglaghlutek kaanneghmeggni nutaanneghumaaqelghiik.
Ilangani mekelghiighhaq aanenghani umiilgem siingwaaghataamaqegkanga.
Taagken tawani kiyaghsimalghiik.
Maaten ilangani mekelghiighhaq pimalghii, Maantekumtung tuqulleqiinkung.
Upupeng qayangllaghlutung aghulaqelqung.
Llaaghanwha nayagan aanghumakanga.
Taagken mekelghiighhaq qayangllaamalghii maalghugegneng paaskelghiineng.
Qayaq taaqsamigu tanpeghhaghhaghmeng qemgughtilutek nayakullghiik ilaghtuusimakangat.
Taaqsamegteki qayaghteng amiimakangat.
Qayaghrukutaaghllak maalghugegneng paaskelghii taaqumakanagt.
Mekelghiighhaamnayaggani pimakanga, Wiin maani ataasimeng qavaaltung.
Unaami unanguluku mengteghaghput naafqelluku kellghakung.
Nayagan aangghumakanga.
Unugyagu neghumalghiik.
Neneghmeng taaqlutek ingaghquullutek qavaasimalghiik.
Taagken unaami taghtughyamek mengteghaghteng naafqumakanat.
Unangupiglluku kesimalghiik.
Ukiivagem tunganganun angwaaghumalghiik aghnelqusiq.
Unugyagu qayaghteng maghqaalluku qavaamalghiik.
Unaami taghtughyamek qayaghteng qalpeghlluku angwaaghumalghiik Ukiivagmun.
Meghnughyamek qayaghteng uyghighluku angyataghquumalghiik.
Taagken neghumalghiik Neneghmeng taaqlutek aghnaghaghhaam uyughani atuusimakanga.
Mekelghiighhaq qayamini nalughqutaamalghii.
Meghnunghyami nayani pimakanga, Enta ataasimeng angwaagheltung.
Nayagan aangghumakanga.
Llaaghanwha angwaaghtuk.
Unugyagu uyghighlaataghtuk.
Uyghighlutek qayaghteng maghqaalluku qavaamalghiik.
Unaami taghtuneghmegni angwaaghaqelghiik aghnelqusiq.
Aghneghem qukaghyagu mekelghiighhaam nayani pilaataghaa, Enta negheltung!
Llaaghanwha aghuliighlutek qayaghtek uyghighluku neghtuk.
Taaqsamek nayani pilaataghaa, Enta ataasimeng atuutinga, aghulanaqunga.
Llaaghanwha atuulluku nayagan mekelghiighhaq aghulamalghii.
Meghnughyami taaqluni nayani pimakanga, Enta uyghin amugu.
Angwaagheltung!
Nayagan uyghin amumakanga, enkaam angwaaghtuk.
Iiwenllu unugyaghtughaqaa nuna aliighumakangat.
Taagken takumakangat.
Sukalluni nuna anglimalghii.
Taagken tamlagumalghiik.
Arekull Ukiivagmun kaataqeftuk.
Quutmun uglleghaasimalghiik.
Qayaghteng sayugumakangak.
Sayugluku aawghsimakangak.
Mengteghanun taglaamalghiik.
Sivulighpigaghteggun kaasimalghiik.
Iteghaasamekmekelghiighhaq qiighwumalghii.
Aghnaq ineqsunaghllalghii aagrameng nuugumalghii.
Aleghqughyalghiimi qaghitumraagllaguftuq, Kaaay, saam taghnughhaqistek?
Maani aviitusi!
Mekelghiighhaam akisimakanga, Qigighhmiinguukung.
Aa, sakun tagistek?
Qayakun tagikung.
Qayughllaknunamnni seghletun kiyaghlleghhiikung, enngaatall umiilegput seghlepiguuq, naqam aghvengyupigtuq.
Aghvengenghani esnamun atghanemtung neqmun ama uqumun siingvagataghaqiinkung.
Llaaghanwha avangunaamtung taglaghaqukung mengteghamnnun.
Kaannemtung sameng negheltung.
Taawanginaq igataghlutung kiyaghtaqelghiikung.
Wetku umiilek taglanghani itagnatun esnamun atghaghaqelghiikung.
Pilakameng ikuqutaqelghiikung.
Enkaam taglaghaqelghiikung.
Taglanemtung wetku neghaqelghiikung.
Enkaamam tamaken ukavek tagikung tuqunnayukanginkung.
Aghnaghllak qiyamalghii, enkaampimalghii, Waranwha avaqutaqelleqamtek.
Qamavek aagramun iteghtek.
Asangsi ugika tagikuni qevuulluni quyallequq.
Iteghasimalghiik aagramun.
Aghnam ugimineng utaqiitkelluku neqlightuumakek.
Neghumalukek sama uginga kavleguusimalghii.
Aghnam qelamakanga, Av?
Whaantunga.
Yuuk iitghumalghii.
Tawani taghnughhaghhaak esghapagumakek.
Yaghlegi nuliini aapsimakanga, Saam ukuk taghnughhaqakek?
Nulighhan akisimakanga, Entaqun elpeneng aaptaghtikek.
Llaaghanwha yugem aapsimakek, Saam taghnughhaqistek Mekelghiighhaam akisimakanga, Qigighhmiinguukung, yaywaalinguukung, atangitukung, naangitukung.
Ukavek tukughqaghhalegnun ivaghingukung nani inqun pinitun kiyaghhnalutung.
Qayughllak nunamnni seghletun kiyaghlleghhiikung.
Umiilegput enngaatall seghlepiguuq.
Yugem aapsimakanga, Naten kiyaghtaqa?
Aghvengenghani esnamun atghanemtung neqmun mesiighmun siingwaaghataghaqiinkung.
Llaaghanwha avangunamtung taglaghaqukung.
Umiilek wetku taglanghani itagnatun esnamun atghaghaqukung.
Atghanemtung pilakameng ikuqullutung taglaghaqukung.
Taglanemtung wetku tawani neghaqukung.
Aangiimalutungllu umiilgem esghaneghminikung siingwaaghataghaqiinkung.
Qenwat tuqunnayukanginkung tagiikung.
Nepiighyan yuuklu nulighqullghiik qiyaghusimalghiik.
Yugem aaplataghii, Atatangistek ama asagistek?
Avangitukung.
Taawanginaq nunalgutetukung, allanguut.
Yugem nuliini pimakanga, Enta waranwha avaqutangukut.
Elpek angayuqaghten aqfaki!
Nulighhan aangghumakanga.
Taagken nulighha pilugugumalghii, aanluni angayuqaminun aglaamalghii.
Kaalluni pimakangi, Ugima aglaqiisqiisi, inqun ungipaghaghyaghtiisqellusi.
Nanevgaam akisimakanga, Aa, aglaghnaqukut.
Aghnaq aanluni aglaamalghii mengteghameggnun.
Iteghyan ugingan aapsimakanga, Qayugham?
Qaywa, taginaqut.
Aghnaq amsikaghsimalghii.
Mulunghituk nanevgaghhavaklu aghnalqwaaghllaklu iteghaasimalghiik.
Iteghaasata yugem pimakangi, Whanga tuqlughaqamsi inqun ungipaghiisqellusi.
Qigighhmiik kaasimaak taghnughhaak naangilnguuk, atangilnguuk.
Enngaatall pellaghyuglutek aqumgalghiik.
Nanevgaghllak pimalghii, Enta, ungipaghaghlanga.
Iimnanguq, ukuk taghnughhaghhaak naangit atangit whanga uyvalaluki tuququmaanka.
Tefaay!
Enkaam nanevgaghllaklu aghnalqwaaghllaklu aanleghaasimalghiik.
Yaghlegi mekelghiighhaqlu aghnaghaghhaqlu milegpagtaasimalghiik.
Yugemnuliini pimakanga, Awimam angayuqagken nangllekelleqegketen.
Aghnam akisimakanga, Whanga iitek angayuqanka nanglleknaanghitanka.
Talwa sangighhaghmeng mekestaaghhaaluku tuunaanghitanka.
Elpek awituwaq sakiten nangllekelleqegketen?
Yugem pimakanga, Asangsi whanga nanglleknaanghitanka!
Nuliini pilataghaa, Enta whanga angayuqanka aqfaaghtiki.
Tagighllinnguq ungipaghaghyaghtughlit.
Aqelqatnagasugtut.
Llaaghanwha aghnaq pilugugluni aanuq.
Ugimi angayuqaanun aglaamalghii.
Iteghluni ugimi angayuqakek ungipaasimakek, Ugima aqfasqiisi aglaqaghtegnguq ungipaghaghyaghtughtek.
Nanevgaghhaqlu aghnaghlqwaaghllaklu aangghumalghii, Qaywa qaywa aglaghnaqukung!
Aglaghyan aghnaq ugingan aapsimakanga, Qayugham?
Taginaquk.
Aghnaq amsikaghsimalghii.
Mulunghituq aghnalqwaaghhaqlu nanevgaghhaqlu iteghaasimalghiik.
Yugek pisimalghiik, Whanga aqfastaqamsi inqun aqelqak pellaghyulghiik ungipaghaatesqellukek.
Nuliighma angayuqakek tagiyaghtuk.
Nanevgaghllagem yaghlegi taghnughhaghhaak milegmiqaak.
Ellngannguq uyvalalukek tuququmaftaak angayuqakek.
Yuuk nepiighyan nanevgaghllak pimalghii, Enta ungipaghaghlanga.
Iimnanguq, Nunataghmiit mengteghat malghugneghhaat.
Ataasimi mengteghami kiyaghlleghhiik yuuklu aghnaqlu nulighqutiinalghiik.
Ilangani mengteghani kiyaghlleghhiik aghnalqwaaghhaqlu mekelghiighhaqlu nengyuqullghiik eltughaqullghiik.
Yuuk unangyupiglleghii.
Naqam neqenneghmini aghnalqwaaghhaq neqmeng awalighaqegkanga.
Enngaatall aghnalwaaghhaqlu mekelghiighhaqlu pinitun yugem kiyaghtesimakek.
Maaten ilangani aghnalqwaaghhaq sumeghtaghaamalghii.
Eltughaghhani pimakanga, Aqnighyaquma! Eltughaghhaan aapsimakanga Sangavek? Qayughllak unguvaneghmeng qinuyagutunga.
Qemall aqnighlunga tuquyaquma aghnaq iigna aqfanayaghan enkaam ughvughqennayaghanga.
Ughvughqinamalunga iiggaaneng taagken iflanayaghtunga.
Qemall aghnakun taginayaghtunga mekelghiighhaalunga. Neghepigesnaghnaluten! Aghnalqwaaghhaam akisimakanga, Qayughllakkiyaghhneghmeng qinuyagutunga! Nepiighluni aqniimalghii.
Aqniimalghi, aqniimalghii.
Maalghugegneng qavaghluni aghnalqwaaghhaq tuqumalghii.
Tuquyan mekelghiighhaam aghnaq aqfayaghtuumakanga.
Aanluni aglaamalghii nunalgutminun.
Kaalluni iitghumalghii.
Iteghyan aagrameng aghnaq nuugumalghii.
Aapsimakanga mekelghiighhaq, Saqwaaghsin?
Nengyughhaqa tuqumaaq, inqun ughvughqaghtesqelluku aqfaamken.
Aghnam pimakanga, Qaywa aglaghnaqunga, utaqanga!
Enkaam aglaamalghiik mengteghamun.
Taagken aghnalqwaaghhaq aghnam ughvughqumakanga.
Aghnalqwaaghhaq aghnam iiggaaneng kuuvumalghii.
Aghnam wata ughvughqumakanga.
Aghnalqwaaghhaq qenwat iiggestun angkaliightuq.
Taawa aghnam ughvughqaa.
Qenwat aghnalqwaaghhaq iiggaaneng iflaaq.
Iflayan aghnam signeghek kuuvyaghtuumakek.
Kuuvlukek mekelghiighhaghmun tuunumakek.
Aghnaq aglaamalghii mengteghameggnun.
Kaalluni iiteghluni uginga puuru aanluni mekelghiighhaam mengteghaanun aglaamalghii.
Kaalluni iitghumalghii.
Taagken yugem mekelghiighhaq pimakanga, Mengteghan naafqelluku whangkunnun aglaa. Mekelghiiq yugem pillghaatun pimalghii.
Mulunghituq yugem nulighha aqsangumalghii.
Ighniyalghiimi mekelghiighhaghmeng.
Aghnam atiimakanga Aghnalqwaaghmeng.
Mekelghiighhaq qavaghhinaghqun angliiq.
Qenwat mekelghiighhaq aaghwtuq.
Qavaghluteng taghtughyalghiimeng mekelghiighhaq piyugyaaghsimalghii.
Allameng qavaghluteng taghtughyalghiimeng mekelghiighhaq akuziyagusimalghii.
Mekelghiighhaq sukalluni angliiq.
Aatgha Aghnalqwaaq.
Qenwat qawaagsagutuq.
Yaywaalingiighhaankuk taamllu yugem ighnegha mughutaqelghiik.
Mughunneghmegni unangaqelghiik.
Llaaghanwha mekelghiighhaak ivaghiniightengughtuk.
Puuru yuuk mughunnanightuq.
Ama pinitun kiyaghsagusimalghiit.
Tefaay!
Taawa ungipaghaghtunga.
Nanevgaq ungipaghaneghmeng taaqsan yugem nuliini pimakanga, Enta neghelta!
Neqnilghiimeng neqmeng itghuten!
Llaaghanwha aghnaq neqmeng neqnilghiimeng allaghhinaghmeng itghusimalghii.
Taagken neghumalghiit.
Neneghmeng taaqsata aghnalghwaaghhaqlu nanevgaghhaqlu aanleghaasimalghiik.
Aglaamalghiikmengteghameggnun.
Unugyagu aghnam allighat saagsimakangi.
Ingaghquulluteng qavaasimalghiit.
Unaami taghtughyamengaghnamkalngani itghusimakanga.
Itghusamigupiluguget maalghugneghet nusugumakangi ilangi agham pilugugi, ilangi yugem pilugugi.
Taagken mekelghiighhaqlu aghnaghaghhaqlu pilugugluni aanumalghiik.
Enngaatall yaywaalingiighhaak pinitun lliightuk ama anglimalghiik.
Angliyata yugem mekelghiighhaq aghnaghaghmeng ineqsunapiglleghhiimeng nulightughtesimakanga.
Aghnaghaq yuukegtepiglleghhiimeng ugiightesimakanga.
Taawa piitim kiyaghsagusimalghiit.
Qamagtuq Tefaay!
Ungipaghaan Yaqellengetaq
Iimnanguq yaqellengetaak naakullghiik.
Nunam asinganilnguuk yugestun ayuqelghiik.
Ighnegha alignalghii.
Aghneq tamaghhaan ilagaghaqelghii.
Ilaganeghmeng taaqneghmini aneghtaqelghii, Iiyhii-hii-hi-hiiy, Tengagergentuq (1) nulighhighyaghtuqegka!
Naangan akisimakanga, Tengagergen aangeghllagtuq nagaqughlleqaaten.
Nepiighi!
Ellngan ulimaaqiinkut whangkuta.
Naagumi ikiwan qaaynganilnguum nateghqameggnun angighhutaqegkanginkut.
Ighneghan akisimakanga, Gaymaangi nuliighhighnaqaqa.
Ayumiq aapghaqaat angeghllalghii ighaleqetaaghllak aghtaghaam tunganganilnguq aatgha Tengagergen.
Ayumiq waamseghaghtet yuguniiqaat.
Whangkutanguq Tengagergem ulimaaqeftiinkut.
Maaten ilangani yaqellengetaq aanluni mengtegham saaghwani vegtaamalghii.
Vegtaghluni vegaaghet ratamiiragnekun qantaghluki itghusimakangi.
Itghulluki piighhumakangi.
Apeghiighyamiki akmagumakangi.
Akmagluki aghulaqumsimakangi.
Tengagergemun mayuumalghii.
Mayuumalghii mayuumalghii mayuumalghii.
Payegnun kaasimalghii.
Kaalluni uugsimalghii.
Uugsalghiimi mengteghat esghaamakangi.
Esghaghluki takumakangi.
Taagken kaalluni iitghumalghii.
Aagram ilanganeng aapsimakangat, Kinangaawa?
Yaqellengetaam akisimakangi, Whangangunga.
Kina elpek?
Yaqellengetaq.
Tengagergem aapsimakanga, Saquzin?
Yaqellengetaam pimakanga, Nulighhighyaghtughamken!
Ukaku nalleghiituten!
Enta iitghi!
Llaaghanwha yaqellengetaq iitghumalghii.
Tengagergemnulighqekmaalghuguftuk, ataasiq unugempaniga, ilanga siqinghem paniga.
Yaqellengetaq siqinghem panigan saaghwanun ineqsunallghakun aqumumalghii.
Tengagergem nuliini pimakanga, Enta ugikaghqan neqlightughhu!
Siqinghem paniga sagleghegneng tugulluni nateghmun aatghumalghii.
Aghnaq siinumi kavlegtaghtuq.
Kavlegtaghluni iteghtuq.
Iteghluni sagneghek kanaghtaak.
Taawa sagneghek.
Yaqellengetaam sagneghek esghaghyaqegni melngumeng imaqefuk.
Yaqellengetaam tugulukek meghumakek.
Taagken Tengagergen ilagaghnaqumalghii.
Unugyagu naniq awisimakanga.
Taagken Tengagergen ilagaamalghii.
Tughneghani qagit tuqluumakangi.
Tughneghii qagit tagimalghiit.
Kaalluteng amigkun iitghumalghiit.
Aagrangat meghughteghllagumalghii.
Taagken aanumalghiit.
Aanyata Tengagergen pimalghii, Enta nighugutaghtek.
Imatuqlu yaqellengetaam yaqukek nevuutakek.
Llaaghanwha nighugusimalghiit.
Yaqellengetaq qavaghaqeftuq.
Taagken ilagaghlaataghtuq.
Tughneghani nanuq tuqluumakanga.
Tagiyalghiimi aglukek mengqughtaamalghiik.
Mengqughtaghlutek nanuq aanumalghii.
Tengagergen pilaataghtuq, Allameng kumaqaghtek.
Kumaghsalghiimeng yaqellengetaq qavaghaqeftuq, nanuum neghumangisimakanga.
Taagken yaqellengetaq aqumumalghii ama pimalghii, Enta whangallu ilagaqaghlanga.
Taagken allameng kumaghsalghiimeng Tengagergen pilugugaqeftuq.
Yaqellengetaqlu pilugugumalghii.
Taagken Tengagergen aanumalghii.
Aanyan yaqellengetaam siqinghem paniga pilugugesqumakanga.
Taagken aanumalghiik.
Yaqellengetaam siqinghem paniga payegnun aglaasimakanga.
Kaatulluku vegaaghmeng piighhamineng uyatiimakanga.
Asitmun ukigsimakanga.
Taagken ellngallu ukigumalghii.
Taagken yaqellengetaq nulightughtuq.
Taagken qavaamalghiit.
Unanguluku taghtuumalghiit.
Yaqellengetaq pimalghii, Tengagergen nuliilegnun taginaquq.
Taagken neghumalghiit.
Neneghmeng taaqluteng yaqellengetaq aanumalghii eslamun.
Aanluni anigu aghnangllaamakanga.
Aghnaq taaqluku siinumun kanaghsimakanga.
Pimakanga, Iiwen Tengagergen tagikan tuqluqumken neqmeng itghullghaaten.
Llaaghanwha Tengagergen ukigumalghii.
Ukigluni yaqellengetaghmun kaalluni iitghumalghii.
Iteghyan aapsimakangat, Kinangaawa?
Tengagergem akisimakanga, Whangangunga.
Yaqellengetaam aapsimakanga, Kina elpek?
Tengagergen!
Iitqaalten!
Taagken Tengagergen iitghumalghii.
Iteghyan yaqellengetaq pimalghii, Saamyuq neqmeng tagiten!
Llaaghanwha anigu aghnaq neqmeng iitghusimalghii.
Taagken neghumalghiit.
Tengagergem aghnaq esghayaqenni nuliighmineng pinighataghalghii.
Yaqellengetaampimakanga, Nulighhen aglaasunghiisaquvgu nayaka tugunayaghan.
Iiwen nulighhen aglaasukuvgu aglaatigu umyugaghpetun.
Llaaghanwha Tengagergem anigukuvinghaq aghnaq aglaannaqaa.
Neneghmeng taaqluteng Tengagergem anigukuvinghaq aghnaq aglaasimakanga.
Qamagtuq.
Tefaay!
Vuvallanga Ayapeghyugem
Vuvallam sanqutangi sivuliq qalik, signeghet, qaltaghwaaghek, aghqusighhaak tughneghaghnun, saguyak, tagnelghii nanighhaq kumangalghii.
Vuvallam yuga unanguluku pingayumi kellaagegni nekegtaqaat vuvalla.
Taaqneghmegteggu vuvallam yuga aanaquq eslamun.
Kiyaghtalleghmun kelgutaquq mumeghmeng tugumiighluni nalighmeng aquutameng.
Araghaquq, Wu-huu-huu-huu-uu, wu-huu-huu-huu-uu, wu-huu-uu, wu-huu-uu!
Taagken vuvallam yuga aatghaquq nateghmun.
Nuliini piiqaa, Enta saguyagka tagivaghqek!
Nulighhan tuunaqaak.
Kaagtuusimagkenka uzivaquq ilagaghaquq uzivutkelluku.
Ilaganeghmeng taaqneghmini mekelghiighhaat piiqii, Qaagna nanevgaq ungipaaqughteggu.
Legan whaten pinakesi, Wu-wuu-u-huu-uu, wu-wu-u-huu-uu, neghsaghyaghiitusi, pugneghyaghiitusi, iqallugyaghiitusi, tengugyaghiitusi, akutaghyaghiitusi.
Ayapeghyuk vuvallaaq.
Llaaghanwha mekelghiighhaat aviiyaghtughaqut mengteghanun tamaghhanun nanevgaat aghnalqwaaghet.
Aaptaqiit, Navek?
Piiqut, Ayapeghyugmun!
Nanevgaat aglaghtuutaqut vuvallalghiinun neghnaluteng qetustaaghhaghmeng.
Tawani ungipamsugutaqut ungipaghaataqut kayalqiiraaghutaqut saama ilagaataqut vuvallamaluki allanun neqmeng sanqutaaghmeng tuuninaanghilnguut.
Aghtaghanghagu nanevgaat aanleghaataqut aghnalqwaaghet unegtaqut.
Vuvallalghiit ateghaataqut nateghmun aghnalqwaaghetlu iiwen kinkut tawavek ilatkat.
Ilannaqneghmeggni mengteghameggneng tugutaqut tawaqameng allaghhiinaghmeng neqmeng ivalumeng inqun vuvallalghiit mengteghiit qilleghfiknaluki.
Unanguluku ungipaghaataqut ungipamsugutaqut ilagaataqut neghutaqut siqinghem piitellghanun kenlenganun.
Siqineq piinneghani nanevgaat aanleghaataqut aghnalqwaaghet unegtaqut.
Nateghmun ateghaataqut aghnalqwaaghetlu vuvallalghiitlu.
Ateghaanneghmeggni quyngiiraateng tugulaghaqiit allaghhiinaghmeng neqmeng ikuquutaqut.
Eslamun aanaqneghmeggni quyngiiraateng llivikughaqiit.
Aanleghaalluteng miluqutaghaqut tughneghaghnun kiyaghtaalleghmun meghem yuganun.
Taqneghmeggni iteghaataqut.
Iteghalluteng aghnalqwaaghet uyegtaqii ataasim aghnalqwaaghem.
Taaqneghatki vuvallaleknuliighminun saguyagni tungsighaqaak.
Nulighhan saguyak tuunaqaak.
Vuvallalegtaq uzivaquq.
Iiwen vuvallayaghtuqat iiwen avaqutii.
Ellnga vuvallalegtaq saguyagtuumaghmi uzivaquq.
Nanevgaam ilagaataqaa utuqameng ilagaatameng.
Vuvallalegtaq aviigaquq, Wuhuuuu, wuhuuuu, wuhuuuu!
Ilagaan naangenghani uzivelghiit aghuliighaqut.
Aghuliinghata vuvallalegtam kallagutaqii.
Aghnat putuughutaqut iiwen kitum atanga naten piiqa yuga.
Taana aghulasiqaqaat.
Qamagtuq.
Tungtughllak Enkaam Kavengenghaghhaq
Iimnanguq, tungtughllak esnamun piyaamalghii.
Esghaamakanga kayengenghaghhaq.
Kayengenghaghhaamaghivamakanga, Tungtu paagna aqsavalluq, tungtu paagna sighuneghpalluq, ighukek amestaghhaak, tallikek amestaghhaak.
Tungtughllagem pimakanga, Kayengenghaghhaay, kayengenghaaghhaay ukapighqaaghi!
Whanga nagaqunghitunga.
Kayengeghaghhaq ukapighqaaghumalghii.
Tungtughllagem ipugaghsimakanga sighuneghmineng enkaam eglleghsimakanga esnamun.
Kayengenghaghhaq araamalghii, Uvinka tukrugtaa, papasquqa tukrugtaa, qaanqa tukrugtaa, metengtanka tukrugtii!
Itagnatun tungtughllagem kayengenghaghhaq meghmun ateghsimakanga.
Kayengenghaghhaam tungtughllak aghivalaataghaa, Tungtu paagna aqsavalluq, tungtu paagna sighuneghpalluq, ighukek amestaghhaak, tallikek amestaghhaak.
Tungtughllagem pilataghaa, Kayengenghaghhaay, kayengenghaaghhaay ukapighqaaghi!
Whanga nagaqunghitunga.
Kayengeghaghhaq ukapighqaaghumalghii.
Tungtughllagem ipugaghsimakanga sighuneghmineng enkaam eglleghsimakanga esnamun.
Kayengenghaghhaq araghlaataamalghii, Uvinka tukrugtaa, papasquqa tukrugtaa qaanqa tukrugtaa, metengtanka tukrugtii!
Tuqumalghii tukruughqwaayaqenni.
Tukruughq waayan tungtughllagem neghumakanga.
Tungtughllak pimalghii, Kayengenghaghhaq taana neqnirkapiggaq.
Qamagtuq.
Tefaay.
Nunameng Uzivikaq Paallghunkuk Ama Qetngalleghyankuk
Iimnanguq, kiyaghsimaaq kumak umiilek qamarilakayuk.
Ilangani kiigem kumagem nunalgutni pimakangi paallghunkut, qetngalleghyankut apayepayiighenkut ama melngunkut.
Pimakangi, Qamarilanaqunga!
Qemgughutek!
Llaaghanwha aglaghtuusimalghiit kumagem mengteghaan saaghwanun.
Taagken qamarilam ayaviigha kingutalek napaghsimakanga.
Kumagem pimakangi, Elpetek qetngalleghyaqlu paallghullu nuna uziviteggu.
Elpetek melngullu apayepayiiqlu naayghaq uziviteggu!
Llaaghanwha aga kilgaquusimalghiik qetngalleghyankuk paallghunkuk.
Pengughqameng talughsamek meghnaalimalghiik.
Meghnaaliyamek taana pengughqaq uzivluku tagimalghiik.
Legan kaasamek aneghsimalghiik pekaghniqutek.
Apayepayiighenkuk melngunkuk uzivumakangat naayghaq.
Qesiqun paallghunkuk qetngalleghyankuk uyghalqusighhaq uzivumakangat.
Ama apayepayiighenkuk melngunkuk uzivumakangat uyghagrukutaaghllak.
Llaaghanwha kumagem paallghu tuunumakanga avaqutami atkuganeng qatelghiimeng, enraq qetngalleghyaq tuunumakanga ayaviighmeng.
Apayepayiiq tuunumakanga negaghpagmeng enraq melngu aghyuughumakanga sumeghneqluku.
Ellnga kumak aklungimsuggiighusimalghii.
Qamagtuq.
Tungtu Aqanga
Iimnanguq, kiyaghsimaaq aghnaaneq tungtu.
Maaten ilangani ighninaqumalghii.
Ighninaqumaluku amaaghllagek maalghuk kaasimalghiik.
Amaaghllagem aallghan aleni pimakanga, Yeqay una tuqutelteggu!
Legan pimakanga, Wiin ighniighlli!
Llaaghanwha ighnimalghii.
Ighniyan aghnaq taana tungtu tuqulluku neghumakangat qamaglluku.
Qamagsatgu aallghan aleni pimakanga, Yeqay una taghnughhaa tuqulluku neghelteggu!
Aallghan aleni pimakanga, Wiin wetku anglikan neghnakefut.
Salin maaten kemgituq.
Atimaftaat Aqangameng.
Taagken aga tungtuquyaamalghiik amaak taakuk.
Aga taluqaghsaagta Aqangangiighhaq nekevluni tana naayghaq mayuumakanga pegnem.
Qaygeghsamigu ukigluni inglunganun mayuumalghii.
Tawaten aghnelqusiq ulapumalghii.
Nasiqulluku tagiyaghqaaghhneghan nemineng aglaghluni ungleghumalghii.
Iiwenllu palaghhaghmeng kiyaqaatangaa tagimalghhk amaak taakuk.
Tawani kiyaghsimalghiik.
Aghneqwaaqun aghulaqenghegkeni ulapaqelghii.
Tawaten kiyaghsimalghiik amaak ama taanallu tungtu tawaten kiyaghsimalghii.
Qenwat anglighllagumalghii.
Aallghan amaam aleni pimakanga, Yeqay una tuqulluku neghelteggu!
Aallghan aangghumakanga.
Iwemga Aqangam pimakangi, Egyugtusi.
Wiin whangallu nanghiiqwaaghtengnga kayaalqiiraaghmeng.
Taagken Aqangayeng amaak malighqughtaamakangak.
Sivukluni Aqanga temngi nalumsimeng qimagumalghii.
Qaygeghsami ukigluni naaygham inglunganun tawaten qimagumalghii.
Amaak malighquneghmeng pekaghllaglutek aghuliighusimakangat.
Ilanga amaa pimalghii, Taamengwha Aqanga qugilingigatuq!
Taagken ilangan pimakanga, Tawa ellnga alla kitum qinuyuggnaanghitaa!
Aqanga tawani kiyaghsimalghii.
Uksumi ilangani teghigaq tamagghaghmi qemguumalghii Aqanga naanghiighnaluku.
Legan kaynget piiqsaqangat.
Aqangam sighuneghmineng egsimaaqegkangi.
Tamana teghigaq qamaglluku tuququmakanga.
Ungleghtaghaqelghii.
Legan kaynget esghaghluku temngi quyngiiniluku takwaaqsaqangat.
Liigikneghmegteggu negughaqegkangat aleghquumaghmeng, Aqangangiighhaq qavaghsighaghaqelghii.
Aqanga miiwenllu qavaghaqelghii.
Qamagtuq Tefaay.
Mekelghiighhaak Iikusimaak
Kiyaghsimaaq Ungazimi aghnaq ugilek enkaam taghnughhallgaak.
Ilangani ugingighaamalghii.
Sighinegmiim yugem nulighhilnguum nagaqughluku Ungazimun tagimalghii.
Kaasami aghnaq tugumakanga.
Llaaghanwha Sighinegmun aghviisimakanga.
Naqam taana Sighinegmii yuuk aklungilnguq.
Kaasami taakuk mekelghiighhaak atangan ighlekaqegkek piiqegkek, Qaagkut amyuqetaghllagtut.
Amyuutkelleqiisi.
Llaaghanwha aaneghmegni naayghanun aghulaqaqelghiik.
Tespagani ulapumalghnk inqun iknaqughinalutek.
Atangita waamsimakek ighneghegni inqun iknaqughisqellukek.
Llaaghanwha iknaqughimalghiik saama anglimalghiik.
Ilangani uksum unanguluku tungtuquyaamalghiik.
Tagiyamek nagneghlutek esavghaallghiinun maligusimalghiik.
Tamana yuuk naghughqughluku awalighpigaalutek ketfaghaqelghiik.
Llaaghanwha ayveghaghlutek taglaghaqelghiik.
Tamana taglaghtuullghii naghughqughluku kaataqelghiit mengteghameggnun.
Tawaten kiyaghsimalghiit uksulqusiq.
Ilangani unanguluku tungtuquyaasimalghiik.
Tungtunglutek atghaamalghiik aghneghtughllagluku.
Kaasamek tungtukegkateng lliluki nagneghlutek yuuk tamana maliglluku esavghaamalghiik.
Naqam atangita piiqsaqangit inqun awalightaghwaaghpenaki pisqelluki.
Taagken aaghtuumalghiik taangani.
Tamana ilanga ayveghaghluni qamaglluni taglaghtuusimalghii.
Elkekayveghaghnaqumalghiik.
Qenwat ighivgaamakanga.
Llaaghanwha ayveghaamalghiik.
Iiwenllu yataghqaqaat uyughaa kelutmun qiivyalghiimi puyughllaguftuq.
Anengani pimakanga, Ii-I, iikutiinkut!
Anengaan ayveq peglluku kelutmun kilgaquumalghiiknuugem esnenganun sikum kaasalghiimeknutem ameltughqaaluni.
Naqam iiwleng taangavek siku saagrukegtaq.
Tamana saagrukegtaq siku anuqmi qateghmi legan meghem tevyaghqaqaa.
Taagken ketmun qimagumalghiik meghem tevyagu siku anuqliimakanga uvlugughsimakanga, umegneghughsimakanga qanigtuumaghmi.
Ketmun qimagumalghiik.
Uyavaghllaglutek siku kaasimakangat aangepiglleghhii.
Tawavek mayughlutek tespamagun laagluku kiyaghsimalghiik.
Uyughaan pimakanga anengani, Weni tuqusiighnaqngunghilkumta sanaqaghten!
Taagken mekelghiiq nuyekliq tuunaghmineng maghuyighluki ilagaamalghii.
Ilagaamaluku uyuqliimmekelghiighemnagaqumakanga uyavaghpaneng meteghlluk qalghilghii.
Mekelghiighem nuyekliim ilagaan qamagsamigu uyughani aapsimakanga, Sameng nagaquutaghhneghisin?
Uyuqliim nagaqughngaaghmigu akisimakanga, Waniwanllu nagaquutaghhneghitunga!
Alla nuyekliq ilagaamalghii.
Meteghlluk qalghighlaataamalghii uyavaghpaneng iwernga maateghniineng qantaghanlluni.
Aaplaataamakanga iwernga nagaquumalghii nagaqughngaaghmigu ama nuyekliimllu.
Alla ilagaamalghii tuunagmineng saguyaqluni.
Ilagaamaluku alla meteghlluk qalghilghii nagaquumakangak qantaghanlliighaghluni.
Ilagaan qamagsamigu uyughani pimakanga, Nagaqunghisigu?
Nagaqunghitaqa!
Iwerngangam nagaquumalghiik uyughaanllu ama anengaanllu.
Alla ilagaamalghii.
Qenwat qakma uqeghhmi qalghiimalghii, quqquqquqquqquq.
Anengaan pimakanga, Awi, whanganginaakuma pinaanghitunga.
Uyughaan pimakanga anengani, Samengpiiqa?
Piiqaaten whanganginaghma taglaannalunga.
Alla qakma qalghiimalghii meteghlluk, quqquqquqquqquq.
Anengaa aleghquumalghii, A-aa-aa, nanghiiqunaqi!
Uyughaan aapsimakanga, Sameng piiqa meteghlluk?
Whaten piiquq nanghiiqunaluta maalghuguluta.
Taawanginaq uka tumemi ataasiq siku uusqalghii.
Anengaan uyughani aanesqumakanga.
Aanumalghiik qemgaagmek.
Aanlutek anengaan uyughani neveghtesqumakanga.
Uyughaa neveghsimalghii.
Neveghsan aqumumakanga.
Aqumluku gginaa kenimineng saapumakanga.
Saapsamigu ghhataamalghiit, igleghsimalghiit quulvaqun.
Mululuteng aghuliighumalghiit.
Sivugsalghiimeng sikumi aghuliighumalghiit.
Tawani meghnaaliluteng alla anengaan uyughani neveghtesqumakanga.
Tawaten aqumluku anengaan gginaa saapumakanga kenimineng.
Palaghhaghmeng aqumgaaghlluteng ghhataghlaataamalghiit igleghsimalghiit.
Mululuteng aghuliighumalghiit.
Esghaghyalghiimeng meteghllugem meghnaalivigmi temngi naayghami alungutelleghmi uyghagmi.
Tawani aghuliighumalghiit.
Taawanginaq mayughvigiteftuq.
Anengaan ellmi tughneghani tuqluumakanga amiqluk.
Amiqluk qalghiimalghii.
Anengaa aleghquumalghii, Whanganginaakuma pinaanghitunga!
Uyughaan pimakanga, Sameng piiqa?
Uum piiqaanga whanganginaghma mayuunnalunga.
Wetkuqun whanga sivuklunga mayuuskuninga tungangighhaani elpek mayuulliten.
Llaaghanwha uyughaa mayuumalghii tungangighhaani anengaa mayuumalghii.
Mengteghaghmiingit ilagaanneqegsaataqut.
Qagum nunalgutmeng alignalghiingiighhaat ilagaqayuggaat ilagaataqut.
Ilangita piiqegkangat unga tuqumaniluki, ilangita piiqegkangit salin unguvanniluki, tamana ilanga ilagaataquq temngi.
Ellngit aglaamalghiit.
Kaalluteng iiyamun mayuumalghiit, nagasimalghiit.
Atangat kingulighpigaaluni ilagaamalghii.
Sagaqestaghngaaghmi aghuliiqaghluni aleghquumalghii, Llangaqa whaa sikum ilunganillunga ilagaghtunga.
Iqlengiqunga weni!
Alla ilagaamalghii.
Nepiiqaghluni akuzimalghii, Ilagaamalunga sikum ilungani meteghllugem qalghillgha nagaqughaqa!
Ilagaghaqelghii.
Nepiiqaghluni akuzilaataghtuq, Ilagaqestaghngaaghma nepiighlunga meteghllugem piinga, ellmi ghhataannalunga, aygumun aghulaqunga.
Igleghtunga sikukun aghuliighlunga meghnaalilunga.
Meghnaalineghmeng taaqsama aghulaqlaataghtunga.
Igleghtunga.
Aghuliightunga ingani meteghllugem meghnaalivigani.
Weni iqlengiqunga.
Mekelghiighek nagasimalghiik iiyakun qineghllutek.
Qama ilagaamalghii.
Ilagaghaqluni nepiighaqluni aleghquumalghii, Taagken meghnaalilunga mayughtunga.
Mayughlunga taginga.
Kaasama iiyamun mayughtunga!
Nepiighumalghii ilaganeghmeng nukalpigaat pimakangit, Enta qakmavek iiyamun esghaghyaghtuqaghtek.
Nukalpigaat aanyalghiimeng avangiteftut.
Iteghluteng ungipaasimakangat.
Qayughllak mayughnaqsata awatmun ullghiitamaat.
Uteghlluteng aglaamalghiit nenglum saaghwanun.
Atangat ellmineng aanumalghii.
Aanluni esghaamakangi.
Esghaghyamiki iitghesqumakangi.
Iitghumalghiit.
Quyakumakangit.
Atangita pimakegket, Salusimi uullghestek?
Akisimakangat, Taanegken ima takaghpagllelguftuq.
Yulleghpagmun taaggun taglaghtukut.
Atangita akisimakangit, Anightaqun takaghnallghaguusi!
Uyuqliim akisimakanga, Anightaqun elpek iyeghllaguuten!
Taam kenlanganeng awavaghllagnaniimalghiik.
Qamagtuq.
Tefaay.
Aymangaawen
Kiyaghsimaat esnaghmiit taawanginaq Quyillget maalghuk nulighqullghiik maalghuk avaqutagket mekelghiighek.
Allgha mekelghiighem nuyekliq, aallgha uyuqliq.
Taawanginaq atangan taana nuyekliq amyuutkaqegkanga.
Ilangani maaten quyngighqwaaghluni quyngiq uzimun kilgaaqumakanga.
Llaaghanwha sukaghimalghii saama iknaqughimalghii.
Atghaghluni iitghumalghii naqam qaviigalnguq.
Repall atangan qavaghtesigalkanga saama neghesigalkanga.
Nutaan neghnaqsaghtuq ighlegutaa.
Ighlegusatni ingaghlluni qavaamalghii.
Atangan qavalghii esghaghluku akin iptagaghsimakanga.
Mekelghiiq upuutkelluku maketqaghsalghiimi akin ayemlluku.
Atanga sumeghtaghaamalghii, Una mekelghiiq qavngaq iknaqughii?
Atangan pimakanga nuliini, Pilugugkameng ulimatigu taawanginaq pinipiglleghhiimeng!
Llaaghanwha ulimasimakanga.
Atangan ighneni pimakanga, Aga, naalkesaghtughhu pinighqaq Aymangaawen.
Aymangaawetem sakimaganun sukalluten qavaghyaghtaa.
Tawaten aghulaqelghaaten!
Apaasimakanga tuumkaghqameng.
Unaami unaanguluku mekelghiiq ghhataamalghii.
Qemimeng tevyalghiimi esghaghii piluguget seghlepestaaghet.
Aasimakangi mekelghiighem taagken igleghsimalghii.
Qemimeng tevyalghiimi esghaghii mengteghat.
Uqeghhmi nanevgaq qayugtughaqeftuq.
Amenam mekelghiiq igleghtuq naaghteghllagaqluni.
Nanevgaam nenglaqumakanga.
Kaasan aaptaa, Saam yukaten?
Akisimakanga mekelghiighem, Esnam yukanga!
Aaplaataghaa nanevgaam, Natum esnam?
Maakunmi naayvaaghaam esnengi aatqaqii tamakut esnat.
Maaten whangkuta kiyaghtaqukut samani meghem esnami.
Nagaqughsiin?
Nagaqughtunga.
Nanevgaq sumeghtaghaamalghii, I-i-i, esnam esnam esnam!
Taagken pimakanga, A-a, iitghi neghyaghtaa!
Kangsughllequnga, iteghnaqegkuma.
Tawateteghngaaghpek iitghi!
Aa-a, naqam iteghlanga!
Pegnem iteghtuq.
Nanevgaam nuliini pimakanga, Gaaghutigu quyngimeng una esnam yuga.
Llaaghanwha gaaghulluku quyngit ugusimakangi.
Neghusimalghiit.
Taaqluteng iitghesqumayaqanga aagramun.
Ighsaamalghii nateghmi qavaamalghii.
Unaami unaanguluku aghulaqumalghii.
Nanevgaankuk aghnalqwaaghenkuk nenglaqumakangat.
Talughsami kilgaaqumeng aghulaqumalghii.
Qemimun kaallaataghtuq.
Kaalluni tevlaataghtuq.
Atghaghtuq mengteghanun.
Esghaghaa nanevgaq qayugtulghii.
Nanevgaam esghaghpenaan avelghaqiinaamakanga.
Sumeghtaghaamalghii tughneghaaniluku.
Sivugutkelluku aapsimakanga, Saamyukaten?
Esnamyukanga!
Naten esnam?
Maakunmi naayvaaghem esnengi aatqii esnat.
Enkaam whangkuta kiyaghtaqukut meghem esnengani.
Aa-a!
Nanevgaq sumeghtaghaghtuq, Iik, esnam esnam esnam esnam.
Naqam iitghi, neghyaghtaa.
Mekelghiiq ighsaamalghii inqunamen kangsughnayukami.
Tawateteghngaan iitghesqumakanga.
Llaaghanwha kangsughngaaghmi iitghumalghii.
Neghumalghii nateghmi.
Taaqluni nanevgaam iitghesqumayaqanga ingleghmun.
Mekelghiighem pimakanga, Itagnaghtunga whani qavaghllequnga.
Llaaghanwha qavaamalghii.
Unaami aghulaqumalghii.
Uusneghwaaghmun mayuumalghii naaghtaqluni.
Nanevgaq nulighqullghiik nenglaanneqegsaamalghiik.
Mekelghiiq uusneghwaaghmun talughsami kilgaaqumeng aghulaqumalghii.
Hanganun uusneghwaaghmun tevyami esghaamakangi mengteghaat ataasit.
Taagken uusneghwaaghmeng atghaamalghii naaghtaqluni.
Llaaghanwha nanevgaq enngaatall nenglaamalghii.
Kaasan nanevgaam aaplaataghaa, Saamyukaten?
Mekelghiighemakisimakanga, Esnamyukanga.
Naten esnam?
Maakunmi naayvaghaaghem esnengi tamakut aatqaqii esnat.
Aa, navek igleghtaazin?
Taamavek nunivagmun igleghtaagunga.
Aapghaqegkangat Aymangaawen tuguyaghtughaqaqa.
Nanevgaam pii nenglaqumaan, O-ho-hooghh, kayngusaghallequten!
Elpetun pinightutkaanghituq!
Aa-a, itagnaghtunga!
Naqam iitghi.
Neghyaghtaa.
Mekelghiiq iitghumalghii amiknaafqevzighluku.
Nanevgaampimakanga, Iik saqrugtatuq taana!
Mekelghiiq neghumalghii.
Taaqluni itegherkineghmeng tawani ingaghtaaghumalghii.
Wetku unugyagu qavaamalghii.
Unaami ghhataghlaataghtuq.
Uusneghwaaghmun tevyami kilgaaqumeng aghulaqumalghii.
Uusneghwaaq kaallaataghaa.
Tevyami piyugmeng atghaamalghii naaghtaqluni kayaannaqepiglluni.
Mekelghiighem esghaamakanga nanevgaq qayugtuqestalghii.
Kaasan nanevgaam aapsimakanga, Saam yukaten?
Esnam yukanga!
Naten esnam?
Maakunmi naayvaaghem esnengi aatqii esnat.
Enkaam whangkuta kiyaghtaqukut meghem esnengani.
Aa-a!
Nanevgaq sumeghtaghaghtuq, Iik, esnam esnam esnam esnam.
Aa-a, naqam iitghi!
Neghyaghtaa. 
Mekelghiiq iteghnaqsalghiimi kangsughtuq.
Iwemga pegnem iteghtuq.
Iteghluni neghumalghii.
Neghumaluku aapsimakanga nanevgaam, Navek igleghtaazin?
Nunivagmelnguq paamna Aymangaawen tuguyaghtughaqaqa.
Upupeng nepiighelten.
Kayngusaghallequten!
Iiteklu ungipaannaqamken.
Whakenwhaa ghhataquvek mengteghat ataasit kaalleqaten.
Mengteghaneng taagken alla igleghtekuvek kaalleqaten taawa Aymangaawenkut.
Taawa qamagtuq.
Nagaqughsiin?
Nagaqughtunga!
Taaqluteng neneghmeng ingaghtaaghumalghii mekelghiiq.
Unugyagu qavaamalghii.
Unaami aghsagu aghulaqlaataamalghii.
Nenglaqumakangat sukanginniluku.
Talughsami kilgaaqumeng aghulaqumalghii.
Allameng uusneghwaaq kaallaataghaa.
Kaasami uusneghwaaghmun piyugmeng igleghsimalghii.
Uusneghwaaq tevluku atghiiyami sukangitesighwaaghumalghii.
Nanevgaam esghaamakanga.
Kaasan aapsimakanga, Saam yukaten?
Esnam yukanga!
Naten esnam?
Maakunmi naayvaaghem esnengi aatqii esnat.
Enkaam whangkuta kiyaghtaqukut meghem esnengani.
Aa-a!
Nanevgaq sumeghtaghaghtuq, Iik, esnam esnam esnam esnam.
Naqam iitghi.
Neghyaghtaa!
Mekelghiiq iitghumalghii.
Neghumalghii.
Taaqluni qavaamalghii.
Unaami unaanguluku aghulaqumalghii.
Sivukluni piyuwhaghmeng aghulaqumalghii.
Wetku talughsami uusneghwaaghmeng kilgaaqumalghii.
Alla esghaghlaataghaa uusneghwaaq akugaaghniineng aangleghii.
Tawavek uusneghwaaghem qaaynganun mayughyalghiimi saama esghaghii maalghukmengteghaak.
Ketliq aangelghii.
Kelutanganilnguq mengteghaq mekestaaghhaq.
Uyavani esghaghaa quyngiq uglapiglleghhii.
Quyngim uvitangani yugyagllak.
Tamana yuuk Aymangaawem ugikaqeftaa.
Iwernga qaviigalnguut ellngani.
Mengteghaam taam uuqghaani nanevgaq esghaghaa qayugtaalghii.
Mekelghiiq atghaamalghii naaghtaqluni.
Iwernga iqlengiqaqelghii.
Taagken uusneghwaaghmeng ukigumalghii.
Kaalluni aangelghiikun mengteghanun uuqghitni aghuliighumalghii.
Nanevgaam avelghaqiinaamakanga qayughllak tughneghaaniluku.
Naqam atkuga aangepiglleghhii.
Nanevgaq tununneghani maligtaqegkanga.
Qenwat nanevgaam aghuliighulluku aapsimakanga, Saam yukaten?
Esnam yukanga!
Navek igleghtaazin?
Aymangaawen aapghaqegkangat.
Tuguyaghtughaqaqa.
Sunanguq nanevgaq taana agiglluni mekestaaghhaghmun mengteghamun aleghqughta, Qamay nengaawaq tawa!
Sunanguq taana aghnaghaq qineghta.
Ineqsunapiglleghhii pinipiglleghhii.
Pimakanga aghnaghaam, Ugiknaanghitaqa.
Seghlepestaaghuuq.
Aghnaghaq uteghpagsimalghii.
Iiteklu kuuvistenguluten!
Mekelghiiq aglaamalghii mengteghamun.
Iteghyalghiimi esghaghii yugyagllaget.
Qesiqun Aymangaawem ugikaqeftii.
Aghnaghaam pimakanga, Iitghi qullugek kuuvyaghtughqek!
Mekelghiiq iteghluni taakuk tugumakek.
Tugulukek ugatmiighsimalghii pegnem uullghaghtevzighaqluni.
Maaten alla amllughnaqsalghiimi kuuvumakek taagavek ugatanganilngughnun sanqutnun.
Allameng igleqaghluni inglunganun enraq kuuvumakanga.
Amigmun amllughluni aanaqsalghimi manughakun qamagllukek kuuvumakek.
Aymangaawen tapghaghmeng eslegalghiimeng tugulluni kagsagpagataamakanga mekelghiiq.
Mekelghiiq aqninghituq qayughllak atkuga umupiglleghhii.
Ighivgaghyagu iteghaatut.
Neghluteng qavaasimalghiit.
Ellnga mekelghiiq nateghmi qavaamalghii.
Unaami yuuk tamana kilgaaqunaluni anqaghtaasimalghii mekelghiiq taana tutqaghtaqluku.
Mekelghiighem akinaqumakangi naghughhnaqenghata ighumineng itegmikaneghminiki naghteghllagaqelghiit.
Yuuk tamana kilgaaqusimalghii Aymangaawenllu maligulluni yuuk taanallu mekelghiiq.
Ghhataamalghiit mekelghiiq taana sivukluni piyuggaghmeng.
Yugem tamatum nenglaqumaan naghughtaqegkanga.
Mekelghiiq uusneghwaaghmun talughsami piluguni mataghlluki kilgaaquumalghii qevuulluni.
Tamana yuuknaghughquumakanga.
Taana naayghaq uzivluku tagimalghii.
Tagimun esghaamakanga aghnaghaq.
Aghnaghaam pimakanga, Aagyuq utaqanga!
Mekelghiighem pimakanga, Utaqanaanghitamken!
Mekelghiighem avelghaghluku kaasimalghii.
Aghnaghaam kaalluni tuguluku itghusimakanga.
Llaaghanwha tugumakanga.
Yuuk tamana aglaghtuusimalghii ellmeng mengteghameggnun.
Tawani kiyaghsimalghii mekelghiiq.
Maaten ilangani atangan aghnaghaampimakanga, Siingenllu aghnaq aftakayuguuq.
Llaaghanwha mengteghameng aavgulluteng aglaamalghiit mekelghiighem nunanganun.
Kaalluteng mekelghiighem atangan mengteghaan kelutanganun mengteghaamalghiit.
Mekleghiighem naanga aanumalghii.
Aanluni kelutmun esghaghyalghiimi esghaghii mengteghat, mengtegham saaghwani quyngit.
Aghnaq quyngineng alingluni iitghumalghii.
Aghnamugini ungipaasimakanga.
Mekelghiighhaq aanluni takumakangi.
Kaalluni iitghumalghii.
Aghnaghaam ugiminun aapghumakanga, Mekelghiighhaq sama tagiiq!
Ugingan pimakanga, Neghesqigu!
Aghnaghaam nuugluni neghesqesaghaa.
Mekelghiighhaam aghnaghaq esghaghluku uullghaghsimalghii.
Aghnaghaam iteghluni ungipaasimakanga mekelghiiq.
Mekelghiighhaq taana unaanguluku aghneghem qukaanun tuqumalghii.
Mekelghiighhaq wetku aghneghem qukaani unguvaamalghii.
Makelluni aatghaamalghii.
Kaasan atangan pimakanga, Sangavek muluughsin?
Mekelghiighhaam akisimakanga, Qayughllak aghnaghaq ineqsunapigtuq.
Enkaam whanga tazingani tuqumayaghtunga.
Atangan akisimakanga, Enta whanga tuquyaghlanga!
Atanga aanluni taglaamalghii.
Kaalluni iitghumalghii.
Iteghluni meghsingllaamalghii, Qamay, meghsiightengnga.
Aghnaghaam meghun imighluku tallighhiinaghmineng tuunumakanga.
Yugem paatgumakanga meghun.
Aghnaghaam itagnatun imiimakanga.
Naqam aghnaghaq sungaghaghqwaaluni nuugluni tuunumakanga.
Yugem esghaghluku aghnaghaq tuqumalghii.
Wetku unugyan unguvaghluni atghaamalghii.
Qavaghluni unaami yugem mekeghiighhaq kevgaaqumakanga mekelghiighmeng ankunameng (1) mughutelgutnguluku.
Mekelghiiq aangghumalghii.
Llaaghanwha atani mughullghii maligsimakanga.
Unaangumalghiit.
Atangan aghilluni inglupigaq meghmun egsimakanga aksaqluni.
Atanga pimalghii, Uuk aghilluka meghmun atqaghtuq.
Mekelghiighem akisimakanga, Sanguluku enan allaneng aghillighhaaten!
Wanlegi atangan pimakanga, Qayughllak nuliighma ukinikaqaa.
Llaaghanwha mekelghiiq qukamikun qaamqaghlluni ugmestaaghhaghmun sikumun ateghtuq aqfaghiiq aghillugmeng.
Whaa aga ateghyan tapghaa nengpagsaqenni meghmun atqaghtesluku atangan sayugluku sikumeng maligsimakanga.
Maliglluku kaapumakanga tuqulluku.
Tuqusamigu mengteghanun taglaamalghii.
(1) Ruuseghmiit mumigtellghani qemgaghmenguuniit;
Uuzagem pillghani atkunnaanii, atkuusiighegnguq qaliiraaghestun ayuqelghiik.
Kaallimi iitghumalghii.
Aymangaawen pimakanga, Ugin tuqumaaq qayughllak ighlekeghngaamni aghilluka aqfaamaa.
Wasiinmi whanga ugikelleqegkevnga.
Aghnaghaam nanit qaamlluki ilagaamalghii.
Yuuk masisu iitghumalghii.
Iteghyan aghnaghaam esghapagumakanga.
Yuuk qulligiimalghii.
Qulligiighluni uka ellnganun tagimalghii aleghquumalghii, Ugin elpek tuqumaaq, qayughllak iglekeghngaamni naaminun aghilluk ulimaaqniluku.
Aqfanaqsaqenni kalevuq.
Wasiinmi whanga ugikelleqegkevnga.
Aghnaghaam nanit qaamlluki ilagaaghnaqumaluku yugem taam akughtuumaan qinunaghqumaghmi takumakanga ellnga.
Aghnaghaq ilagaaghyalghiimi yuuk taana qavaamalghii.
Qayughllak aghnaghaq nunanighllagpetuq ilagaqaaluni.
Aghnaghaq taana atghaghataamalghii2.
Atghaghataghluni ugimi tumanga tuumsimakanga.
Aatghumalghii sikugnun.
Ateghyalghiimi esghaghaa ugini savilighluni angvaneghmikun.
Legan saviga amuluku uiluumakanga.
Llaaghanwha unguvaamalghn.
Mekelghiiq piyugmeng taglaamalghii.
Aghnaghaq atghaghataghluni.
Aghnaghaq ingleghqun aanumalghii.
Aanyalghimi yuuk esghaghaa.
Akugteghatalghii elqemsighaghmeng.(?) Tawani palaghhaghmeng kiyaghtaalluteng mekelghiiq nateghmun iitghumalghii.
Qiighwumalghii.
Atangan qiilghwii nagaqughluku qulligegni aasimayaqek.
Aasimakanga inglupigaq temkam ighunga inglunganun aasimakanga ilepghaaghem ighunga.
Repall atanga aaghhweregaghmeng aanumalghii, llangaqa pingayuneng ighukelghii.
Mekelghiighem aanesnaaniimakanga unegtesqelluku.
Atanga aanumalghii.
Aymangaawenkuk ugikullghiik aghulaqumalghiik nemeggnun.
Qamagtuq Tefaay.
Qayaqsighvik
Iimnanguq, kiyaghsimaaq nimaaq Qayaqsighvik.
Whaa salin taana kiyaghtuq nuna.
Tawani nunaami kiyaghsimalghii yuuk avaqutaghtuqaq.
Taawanginaq avaqutii yugem qayaghtuuluteng tuqulaghaatkat qamaglluteng.
Taagken uksumi ilangi yugemnulighha aqsangumalghii.
Llaaghanwha ighnimalghii.
Piyaqeseng taana taghnughhaq mekelghiighuftuq.
Atiimakangat Qayaqsighvigmeng.
Taagken anglitaatnga maliglluku quunpeng angalqataasimeng petugluku.
Kiyaghusimakanga inqunamen anglegutangitun tuqunayukan.
Qenwat anglighllagumalghii.
Maaten ilangani aapusimalghii Qayaqsighvik qayaghtughnaluni.
Atangan ighlekumakanga saama pimakanga, Qayiituten avangituten.
Taagken Qayaqsighvik aangghumalghii.
Qayaqsighvik esnamun piyaamalghii.
Esnami naalkumakanga qayam sivuyaga.
Qakaqsighvigem taglaasimakanga.
Kaalluni atani aapsimakanga, Sangawa taana?
Atangan akisimakanga, Taana qayam sivuyakaa.
Taagken Qayaqsighvigem atani pilaataamakanga, Qayameng ulimatinga whanga.
Atangan pimakanga, Sangan ulimannaanghitamken.
Qayaqsighvigem pilaataamakanga, Ulimatinga whanga qayameng!
Taagken atangan aangghumakanga.
Atanga llaaghanwha ulimasimalghii.
Qayaq atangan taaqumakanga.
Taaqluku sivuyagakun ama angyalgakun ukisimakanga qayaa.
Unaami Qayaqsighvik aapusimalghii ataminun qayaghtughnaluni.
Atangan ighlekumakanga.
Qayaqsighvik sagiqumalghii.
Atangan aanghumakanga.
Taagken atangan angalqataasiq saagsimakanga.
Saaglluku qayam sivuyagakun qepusimakanga iqukruga angalqataasimeng.
Llaaghanwha Qayaqsighvik kesimalghii.
Atangan tapghaq aaghhesimakanga.
Qenwat naayghamun talughsimalghii.
Taagken atangan amumakanga wetku aaghsan.
Tamlagumalghii.
Tamlagyalghiimi unaangughtaamalghii neghsameng.
Taagken taglaasimakangit mengteghameggnun neghsat.
Unaami Qayaqsighvik aapusimalghii ataminun alla qayaghtughnaluni.
Atangan ighlekumakanga.
Qayaqsighvik sagiqumalghii.
Atangan aangghumakanga.
Qayaqsighvikkesimalghii.
Alla atangan aaghheslaataamakanga.
Qayaqsighvik temngi taagavek ketmiighsimalghii.
Qenwat taluqaghsimalghii.
Qayaqsighvigem esghaamakanga puugzaq qavalghii meghem qaayngani.
Qayaqsighvigem takuyaghaa.
Aga atghaamalghii.
Mululuni uyavaqun puugumalghii.
Puugyan takuyaghaa.
Aga atghaamalghii.
Mululuni uyavaqun puugumalghii.
Puugyan takuyaghaa.
Aga atghaghlaataamalghii.
Mululuni puuglaataghtuq.
Takukestaghngaaghmigu sumeghtaghaamalghii uyavannaqniluku.
Taagken taglaamalghii.
Taglaamaluku sukilpaq savinaakun qayam nalugtuq.
Nalugluni qaanghanun itqaghtesimakek sugrugegni.
Qayaqsighvikggiistusimakanga.
Taagken taglaragkiighumalghii.
Ighleghutkelluku aglukek meghnuumalghiik.
Meghnughyayek naallghunnaqsaghaak sukilpaq wata iitghataghaamalghii.
Qayaqsighvigem ggiistullaataamakanga inqunamen iteghnayukan.
Taglaamalghii.
Igleghutkelluku aglukek meghnuumalghiik.
Naallghunnalukek aglugni naallghunnaqsaghaak sukilpaq iitghataghaamalghii, taawanginaq papasqwa aliilluni unegsimalghii.
Taagken tamlagumalghii.
Tamlagyan atangan taana sukilpaq nusugumakanga.
Qavaamalghiit unugyagu.
Unaami Qayaqsighvik aapusimalghii ataminun, Nunivagmun piyaakaghlanga?
Atangan ighlekumakanga.
Qayaqsighvik sagiqumalghii.
Atangan llaaghanwha aangghumakanga.
Llaaghanwha Qayaqsighvik aghulaqumalghii.
Igleghutkelluku meghnaaliyugumalghii.
Llaaghanwha pennam asingakun aqumumalghii.
Aqumgamaluku kaasimalghii yuuk savikenghaaghmeng pilugukelghii.
Qayaqsighvik naqam naatghillelek.
Yugem savikenghaaghneng pilugukelghiim esghaghyaqenni itegani qaneq Qayaqsighvigem agitaghpagtaghii.
Yugem savikenghaaghneng pilugukelghiim pimakanga Qayaqsighvik, Taana sangwaa agitaghpagtaghta?
Qayaqsighvigem ighuni ellnganun qapragsaqenni yuuk uullghaghsimalghii.
Yugem pimakanga, Pigpenanga pilugugenka ukut pilleqaten!
Qayaqsighvigem taaqumakanga.
Taagken yugem piluguni tuunumakangi.
Qayaqsighvigem aalluki nekevyalghiimi aga penniiq pangalgaqeftuq.
Qesiqun taana yuuk savikenghaaghmeng pilugukelghii penniighwaaquq.
Qayaqsighvik tawavek mayuumalghii pennamun.
Uugsalghiimi saama pennam asingani esghaamakanga negaghpak.
Qayaqsighvik ukigumalghii.
Ukigumaluku pika pennam qaayngani yuuk esghaamakanga savikenghaaghneng pilugukelghii taawanginaq aangepiglleghhii.
Taam yugrukutaaghem aapsimakanga, Naten ukigsin?
Legan ukiglunga.
Nutaan yugrukutaaghllak ukignaqsaghtuq.
Ifkaamalghii neghqwaani ayemqughluku tuquluni.
Taagken Qayaqsighvik ukigumalghii.
Naapsimalghii negaghpagkun.
Qayaqsighvik awiinnaqsaghtuq.
Aghtuumalghii.
Tawani aghneghsimalghii.
Iiwenllu unugyaghtughaa Qayaqsighvigem nanevgaghhaq esghaamakanga.
Saama nanevgaghhaq aleghqughwaaqeftuq, Kiiiiii, unaangumaanga neghsameng!
Nanevgaghhaam naaptighluku taglaasimakanga Qayaqsighvikneghsaq.
Ellmini maani yupik taawanginaq tuqusighwaalghii.
Taglaatkelluku itegani Qayaqsighvigem uqfigkun eltughtesaqenni nanevgaghhaq sivutmun iqumalghii qevuulluni.
Qayaqsighvigem itegani awitqaghsaqenni nanevgaghhaq naghteghllagumalghii repall gginani esnegtighllagluku.
Nanevgaghhaq ighyaghqelluni sivugsimalghii.
Taglaasimakanga alla Qayaqsighvik.
Enraq ama uqfigkun nuqneghyalghii alla nanevgaghhaq sagiqumalghii sivutmun.
Qayaqsighvigem peghqaghyaqenni nanevgaghhaq naghllaataamalghii repall gginani esnightighluku.
Nanevgaghhaq nekevluni taglaamalghii.
Kaalluni iitghumalghii.
Iteghyannulighhan quyakumakanga.
Nanevgaghhaqneghsaq ilunganun itghusimakanga.
Itghulluku ughugsiimakanga.
Qayughllaktaakut sumeghtaghaalghiit kumlamanniluku.
Ellmini maani taakut pilugugita savikenghaaghet llangaqa kumlamalghiistun.
Nanevgaghhaam nulighhan aftayugumakanga.
Nutaan ulaani tuguluku aftanaqsaghaa.
Qayaqsighvik estequmalghii.
Llaaghanwha nanevgaghhaam nuliini pimakanga, Salin kumlamaaq.
Enan unaami aftanaken.
Llaaghanwha qavaamalghiit.
Nanevgaghhaq qavaghpenam taghtuumaamalghii inqunamen neghsaq unguvaghnayukan.
Qavaghniyami nanevgaghhaq anaamalghii kelengakistekaghqameng.
Ananeghmeng taaqluni ellmi anani pimakanga, Anamni whani kelengaknakesi neghsaq taana.
Llaaghanwha nanevgaq qavaamalghii.
Qavaghyan Qayaqsighvik nutaan payugsaghtuq qullugegnilnguq anaq araghllagumalghii.
Nanevgaghhaam makelluni esghaghluku neghsaq anani ellmi pimakanga, Anaqa una iqlengaasapiwaa!
Nanevgaghhaq ingaghlluni qavaamalghii.
Qavaghyan Qayaqsighvik maketqaghlluni ghhukaghameng kuuvyaqenni anam iqukruga siipsimalghii.
Qayaqsighvik ingaghaghsimalghii.
Mululuni nutaan Qayaqsighvik payugsaghtuq anaq araghyalghimi llangaqa sakun ukimalleghqun qineghlluni alla Qayaqsighvigem ghhukaghameng kuuvyaqenni taluqaghsimalghii.
Qayaqsighvik makelluni tuququghluki aanumalghii.
Aanluni temngi tespagavek aghulaqumalghii.
Qemimeng tevyalghiimi esghaamakangi, kiiiiii mengteghalghuteghllaget.
Ataasinun mengteghanun iteghyalghiimi esghaamakangi yulghuteghllaget taawanginaq ataasiq aghnaghaq.
Qesiqun taam aghnaghaam kuugkaqeitii.
Aghnam taam pimakanga, Tugulaken!
Naqam tamakut yungestaghhaat.
Qayaqsighvigem aangghumakanga.
Tawani kiyaghsimalghiit.
Ilangani aghneghmi qaga eslami arasimalghiit, Nanughyaghtuq nanughyaghtuuuuq!
Llaaghanwha tama yuuk aanleghasimalghii qamaglluni.
Qayaqsighvik nuliighminun aapusaghtuq.
Nulighhan ighlekumakanga.
Qayaqsighvikaanumalghii.
Aanyalghiimi esghaamakanga esnami agigpeghwaaghutaqeftuq yulghuteghllak.
Ellngallu esnamun pimalghii.
Kaasalghiimi saama esghaamakanga kana nanughllak sikum esnengani.
Nutaan naasquni ipuggneghagu arataqelghiit, Uuuuuy, uuuuuy, uuuuuy, uuuuuy!
Ilangit aleghquumalghemng, Nanuq, nanuq, tanem, tanem!
Qesiqun taana siku sikungunghituq, naayvam puglluga ama taana nanuq nanuunghituq, ugugnaghaaguq.
Qayaqsighvik teskanavek ketfaghluni ugugnaghaq tuusaqenni siftaghqumakanga.
Tamatum aangenghita tamana yuuk araamakanga, Nengaawaq nanughaghtuq tutqaghlluku!
Taagken aglaasimakangat.
Kaatulluku itghusimakangat.
Aghnam aftamakanga.
Aftaluku gaaghumakangat.
Unugyan neghusimalghiit.
Qayaqsighvigem esghaghyaqenni ugugnaghaam tulimaa yugem ataasimkepsuutkaqegkanga.
Aghnam llilaamakanga, Qayaqsighvikneghi.
Qayaqsighvik neghumalghii.
Maalghuk ighuk ugugnaghaam ighukek neghumakek.
Taagken aghnam pimakanga, aqsanga kenegraamaan, Kaay aqsan aafkaghllequq.
Unugumakanga qavaghluteng.
Unaami aghsagu Qayaqsighvigem nagaqumakangi eslami araallghiit, Tungtuvak esghaghaghput!
Taagken aanleghaalluteng aghulaqumalghiit naayghanun.
Ama Qayaqsighviklu aghulaqumalghii.
Kaasalghiimi esghaamakangi yuget iighaghtuullghiit.
Legan maketekestanghani alingaqelghiit.
Esghaghyaqenni Qayaqsighvigem taana tungtu tungtungunghituq, kuuniisanguftuq.
Qayaqsighvigem tuutqaghsimakanga tuqulluku.
Araasimalghii yuuk tamana, Tungtuvak tuqutaa nengaawaam tuutqaghlluku!
Yuuk tamana atghaamalghii mengteghaminun.
Ama Qayaqsighviklu atghaamalghii.
Naqam Qayaqsighvik ighnengegkaalghii.
Unaami aghsagu aanyalghiimi tamana yuuk aga tenguusimalghii.
Esghaghyaqenni aqergiighuftuq.
Aghulaqumalghiit nunamun ighnequllghiit.
Taagken kaasalghiimeng Qayaqsighvigmun paaghqiteftuq.
Esghaamakanga nanevgaq.
Mekelghiighem aapsimakanga, Saam yukaten sanguzin?
Imanguuuuq, ayumiq anengaqa Qayaqsighvik yuqaqaaftuq.
Whanga whaa atiimaftaatnga taameng ateghmeng.
Saama ataput naaput neghipiglluteng tuqukaagut.
Qamagtuq Tefaay.
Qayuutam Kayusiqaa Aghnaq
Iinmanguq kiyaghsimaaq yuuk nuliikek avaqutaghtuqaq.
Uksunghagu yuuk mughunniighaqelghii.
Maaten ilangani kiigyagu qayaghtuneghmini aghtuumalghii unangneghmeng ama ilanganeng aghneghneng palaghhaaluku unangaqelghii.
Uksughyagu amalleqa unangneghmeng aghtuumalghii.
Hangani neqangit palaghhaaghsata nuliini pimakanga, Whaa pirughsaghtughnaqunga amavek qantaghanlengughnun Quyillegnun!
Aghnam aangghumakanga.
Llaaghanwha qamiyegneng qamughluni aghulaqumalghii.
Kaasan yugem upughasimakanga, Neghesimaan alla gaaghusimaan quyngimeng.
Taaqsami aghulaqnaqumayalghii yugem Quyillgem ighlekumakanga.
Sagiqumalghii ighlekuughsimakanga.
Qavaamalghiit.
Tawa yuggaq aghtuumalghii qavaneghmeng qayughllagqun avaqutii neqngilnguut.
Ima qavaamalghii pegnem.
Unaami taghtughyalghiimeng umegneghllak tawani aghneghsimalghii.
Amenam taam yuggaam mengteghaghmiinga tawani kiyaghsimalghii.
Unugaqaa iiwenllu samakavlegusimalghii.
Qelaamakanga aghnam qalghighyalghiimi tughneghaaftuq.
Nuugumalghii.
Esghaghyaqenni amigkun teflimi ayuqeftuq.
Aghnam upughasimakanga neghesqelluku.
Tughneghaam pimakanga, Igleghtaagunga neghnalunga taakuneng avaqutaghpeneng aghuliightunga.
Aghnam pimakanga, Utaqiigi, tuunaqamken.
Aghnaq atqaghlluni uughqanun sinumun ivaghiluni tiguynga1 tuguluku pimakanga, Enngaatall elpek sumeghneghpetun salukimi anigu qaanghaniteghngaan nusugraghaqsigu?
Iitghumalghii.
Saama tughneghaq tungsighwaaghaquq avaqutii neghnaluki.
Tiguynga aanqusalghiimi ilagaatmeng imani nunanighllagtuq.
Llaaghanwha qavaamalghii tughneghaq.
Tamaani ilagaamalghii iwemgaqun ilagaatngi qamagsimakangi.
Qamagsamiki tughneghaq taghtuumalghii.
Taghtughluni tungsighwaaghumalghii.
Aghnampimakanga, Utaqiigi tuunaqamken.
Atqaghlluni aywaanun sinumun ivgaghiluni tuguluki neqmun iguquusiq quyngim kelpanga napaghsimakanga.
Aleghquumaan, Enngaatall elpek sumeghneghpetun salukimi uguqnam ilunganilnguut nusugraghaqsiki?
Mululuni taama ilagaamalghii.
Tughneghaq nunakiluni qavaamalghii.
Ilagaamaluku unaghsiq anightuusimakanga.
Anighqwaamalghii iiwenllu nepiighaquq tughneghaq taghtuumalghii.
Taghtuneghmini tungsighwaaghaqelghii taghnughhamengneghnaluni.
Nuugluni anighqutni tuguluku napaghsimakanga.
Anighqutni pimakanga, Anighqutmi whani sumeghneghpegun salukimi sangwaat gaaghaqsiki kukilamaghngata.
Anighqun ilagaghyalghiimi imani wata nunanighllagtuq.
Talwa tughneghaq qavaamalghii umuluku.
Aghnaq atqaghlluni vegaaghet uyguqulluki tughneghaq amigmun qepusimakanga.
Anighqun naangyalghiimi taghtuumalghii.
Taghtughluni qapragnaqsalghiimi aghtuumalghii.
Aghnaq tughneghaam pimakanga, Itemutinga!
Pinaanghitamken!
Aghnam pimakanga, Itemunnaanghitamken.
Ugika utaqanaqaqa tuqutesqelluten.
Whaken tuunaqamken.
Enta esghaqaghlakun!
Tughneghaam kelgusimakanga qayuutani saama pimakanga, Enngaatall aghtuusiqenghinnayaqen sangwaa neghyukegkan tugunayaqen.
Enta esghapaglaken.
Piighten.
Tughneghaampimakanga, Taawanginaq quunpeng aaghlluku kiyaghtaaghutaqigu saama whaten piyaghqaaguten.
Legan maketutkelluku qayuutani pimakanga, Qayuutami uumi quyngighyugtunga!
Uqigtughusimalghii, lliyaqenni quyngiq.
Tawa tawaten piiqi.
Llaaghanwha itemusimakanga.
Aghulaqumalghii.
Aghnaq sumeghtaghaamalghii, Agum waamtaanga!
Qayuutani nusugumakanga.
Nusugluku qayuutani pimakanga, Qayuutami uumi tughneghaq aagna esghaghyugaqa!
Uqigtughusimalghii.
Tughneghaq uteghtesimakanga.
Tughneghaam pimakanga, Whangamnun pinguluku tuunumangitaqa!
Aanluni aghulaqumalghii.
Aghnam meghmun nengugulluku qayuutani pimalghii, Qayuutami uumi neghsaghyugtunga!
Uqigtughusimalghii.
Ukigsaqenni neghsameng.
Allameng pilaataamalghii, Qayuutami uumi maklagyugtunga!
Uqigtughusimalghii.
Ugigsaqenni, maklagmeng.
Aftaluku sinumun llimakanga.
Unaami aghsagu yuggaq quyngimeng qamiyegni usilukek tagimalghii mengteghaminun.
Kaalluni iitghumalghii.
Pimakanga nuliini, Kayusiqaghnga!
Aghnaq aatqaghlluni kayusimakanga.
Taaqsamigu aghnaq sinumun ivgaghluni siqlugighumalghii kuyagaghmeng.
Yuggaam nuliini pimakanga, Naqam sameng siqlugighaqsin, avangitaqluta.
Kakakakaka, nepiighelten!
Yuggaq iitghumalghii.
Iteghyan uyuqlighpigaam igheghan pimakanga, Aghnaq sama qayuutaghalguuq.
Yuuk legan uqengaghyugsimalghii yuukumalghii quyamalghii.
Aghnam iteghyami ungipaasimakanga.
Yugem pimakanga, Enta mangunayukaa.
Llaaghanwha aghnam qayuutani nengugulluku meghem tunganganun aleghquumalghii, Qayuutami uumi mangunayugtunga!
Uqigtughusimalghii.
Ukigsaqenni mangunalguftuq.
Ugingan pilaataamakanga, Aghveghyugigatepigsin.
Aghnam meghmun qayuutani nengugulluku aleghquumalghii, Qayuutami uumi mangtagyugtunga!
Katagusimakangi mangtagllak.
Taagken tawani pinitun kiyaghsimalghiit.
Qamagtuq.
Tefaay.
Yughqutaam Ighnegha Kiighwyaaghtekaq
Kiyaghsimaa nalighmeng kiyaghsimangita, maalghuk nulighqullghiik yugek avaqutiilnguuk.
Ilangani yuuk kiwatmeggnun pimaluku esghaamakanga aghnaq ighninaqelghii.
Ighniyalghiimi mekelghiighmeng qesiqun tuusimakanga yughqutaq pinaaqa.
Taana taghnughhaq anglimalghii atghaasaqenni.
Taagken kiyaghneghmun mayuumalghii.
Kiyaghneghem pimakanga nuliini, Saam una pikagu?
Unami yughqutaam ighniigha.
Kiyaghneghempimakanga taghnughhaq, Aa ingavek aglaa kiighwyanun.
Taghnughhaq aglaghyalghiimi kiighwyaaghsimalghii.
Qamagtuq. Tefaay.
Kiighwyaq
Iimnanguq yuuk nuliilek avaqutiilnguq salin.
Mughunniighaqelghii naqamunangaqelghii.
Ilangani maaten mughulluni aghtuumalghii.
Qenwat unugumakanga.
Quulmun esghaghyalghiimi kiighwyaq esghaamakanga.
Esghaghyaqenni kiighwyaneng mengteghiitnim aga ifkaghtuq kenghhaq.
Legan nekevluni taglaamalghii.
Kaalluni iteghyalghnmi nulighha aqsangumalghii.
Neghulluteng qavaamalghiit.
Unaami yuuk mughusimalghii.
Unangluni neghsameng tagiyalghiimi nulighha ighniimalghii mekelghiighmeng.
Ugingan aghnam atiimakanga, Kiighwyameng.
Qavaghhiinaghqun anglimalghii.
Aghnaghaq aqsanglaataamalghii.
Ighniyalghiimi aghnaghaghmeng.
Taagken kenlanga alla aghnaq aqsangnaniimalghii taaqumalghii.
Tawani nunaami kiyaghsimalghiit.
Qenwat aghnaghaq anglighllagumalghii ama mekelghiiqlu taana.
Maaten ilangani atangat mughulluni iikusimakanga.
Ima tuqumalghii.
Naangatugiminengnagaquulluni tuqusimalghii ellmineng.
Mekelghiighem nayani pimakanga, Atanka naanka tuqulaghaatut.
Sumeghtaghaghaquten entaqun temngi nunamenniluki.
Whaa uum kenlenganeng aqnighpenani tuqukaq kaapluni kanaghluni meghqulluni taana kiighwyamun mayughaquq.
Aga ataput naaput mayumaat.
Mekelghiiq unugyagu aanluni tapghaq quulmun miluusaqenni kiighwyakun agaamalghii.
Taaggun tapghaghqun mayuumalghii.
Kaasami aghqutaallghiinun1 ilasimalghii repall teghigniqem puyguluku nayani.
Qesiqun uksughqughaquq.
Tamakut kiighwyat taana mekelghiiq umiilgughtesimakangat.
Qesiqun aanyan mengteghamineng salin nunamelluku yuget ilangita qemisimaat.
Llaaghanwha mayuumalghii.
Ama yuuk kaapegkaq, qemitkaq, suflugaqaq sangami tuqurakegtaqa?
Qayughllagqun kiighwyani aghqutaallghiini teghigniqem puywaaqelghiit yuget unguvalleghqateng.
Qamagtuq.
Tefaay.
Neghsam Vuvallanga
Iimnanguq kiyaghsimaaq yuuk nuliilek saama nunalgutetuqat.
Naqam mughunniighaqelghii taana yuuk unaaqunneghagu unangegpenani.
Talwa ataasighhaghmeng akuraasigalnguq.
Ilangi unanguutaqelghiit.
Ilangam yuuk taana mughusimalghii.
Mughulluni anglu kaasimakanga.
Kaalluku saaghwakun aqumumalghii.
Tawansimaluku neghsaq nuugumalghii.
Nuugluni yuukpimakanga, Ramkelasap! Legan taaqluni mughyugaghsimalghii.
Yuuktaana sumeghtaghaamalghii, Sameng aagna pii?
Taagken yugem kengagni tengluglukek kakeghqughyami itegami asingi kanuughqumakangi.
Sumeghtaghaamalghii nuliini waamnnaluku.
Llaaghanwha taglaghyami nuliini pimakanga, Unangumayaghtunga ima sefkaasimaaq.
Llaaghnawha nulighhan ugpequmakanga ugini.
Taagken qavaamalghiik.
Unaami unangupiglluku taghtughluni neghluni mughusimalghii.
Mughusalghiimi anglu kaasimakanga.
Kaasamigu saaghwakun aqumumalghii.
Mululuni neghsaq nuugumalghii.
Yugem piyaqenni, ighivgaghniimnanguftuq.
Neghsam taam pilataamakanga, Ramkelasap!
Aga mughyugaghsimalghii.
Taagken yuuk nekevluni maligusimalghii neghsamun.
Meghmun ateghyalghiimi teghhanun pesughyukanghituq.
Masisu esghaamakanga aga yuggaq tallileklu ighuleklu takestaaghhaghmeng naqam yugusii aangepiglleghhii.
Qesiqun neghsaaguq.
Yugem taana yuggaq maligsimakanganenglumun.
Iteghyan iteghviganun qineghsalghiimi esghaamakanga yugem taam neghsat vuvallalghiit.
Tesqamaken neghsat nanevgiita yuuk taana pimakanga, Iitghi esghapagyaghtaa!
Llaaghanwha yuuk iitghumalghii.
Iteghluni esghapagumakangi.
Nanevgaam neghsam nuliini pimakanga, Saguyagka tagivaghqek!
Ilagaghnaqunga.
Nulighhan saguyak tugulukek tuunumakek ugiminun.
Ugingan tugulukek ilagaamalghii, Qulighhamtaanguq paaaa-aamkut, qulighhaamtaanguq paaaa-aamut, Iyngighhaput mesiighpallaallukii neqniqaqiit!
Qalghiimalghii, Qagisavisavisavii, qagisavisavisavii!
Taagken nanevgaat neghsat aghnaghaat pimakangi, Aghnaghaat putughutek!
Llaaghanwha nanevgaq neghsaq aanqusimalghii, Iquyelqutaa iyaaaa, qaghpalukaa iyaa-aa, manuqelleghaaqaa iyaa-aa!
Tawa vuvalla qamagsimalghii.
Nanevgaam pimakanga nuliini, Una yuuk elqwaaghmeng tuunigu.
Nulighhan yuuk elqwaaghmeng tuunumakanga.
Nanevgaam neghsam yuuk pimakanga, Qaa uggnaqegkuvek quunqaamaghpek qesiiqaamaghpek uuglleghhaaten.
Ima naten pinaaghtut elqwaaghet.
Llaaghanwha yuuk aanluni mayuumalghii.
Uggnaqsami quunqaamaghmi uugsimalghii saama elqwaaghet llimakangi.
Esghaamakangi neghsalghutet.
Yugem nuliini ungipaalluku angaghquumakangit qamaglluki.
Taawa taam kenlenganeng yuuk taana unangyughighllagumalghii.
Qamagtuq.
Meteghlluk Nulightuqaq Ayuqlit Aghniitneng
Iimnanguq, kiyaghsimaat tallimat mengteghat.
Taakut mengteghat yugi anglegutkullghiit.
Naqam kelulighneghhitni kiyaghlleghhiik meteghllugenkuk nengyuqutalghiik.
Ilangani nuyekliimpaniga meghtaamalghii.
Imighimaluku meteghlluk kaasimalghii.
Meteghllugempimakanga, Meqpakpayay, meqpakpayay!
Llaaghanwha aghnaghaam meghsimakanga.
Meteghlluk meghnaqsalghiimi meq nunamun kuuvumakanga.
Aghnaghaampimakanga, paatgumaan, Saa una meq imighutaa piqpigutaa.
Meteghllugem akisimakanga, Piyaqtaqpenguyoy, piyaqtelqen taana miqiitiguu!
Aghnaghaam akisimakanga, Miqiningilak, taskwigu.
Aghnaghaq atghaamalghii ama meteghlluk ellmeggnun taglaamalghii.
Meteghlluk kaalluni nengyuni pimakanga, Ukaanguten ukaaghen aqfaqughhu.
Aghnalqwaaghhaq aanluni mengteghanun sivulighpigaghnun kaalluni iitghumalghii.
Iteghyan aapsimakangat, Saaqsin?
Aghnalqwaaghem akisimakanga, Eltughaghma ukaangnilunga piyaghaanga.
Yugem llilasimakanga ngepeghakun savigmeng pilagesqelluku.
Pilagumakangat.
Aglaamalghii.
Kaalluni iitghumalghii.
Unaami uyuqliim yugem paniga meghtaamalghii.
Imighimaluku kaasimalghii megheghlluk ighivgaghtaq.
Meteghllugem pimakanga, Meqpakpayay, meqpakpayay!
Llaaghanwha meghsimakanga.
Taawanginaq kuuvumakanga.
Aghnaghaam pimakanga, paatgumaan, Saa una meq imnghuta piqpigutaa.
Piyaqtaqpenguyoy, piyaqtelqen taana miqiitiguu!
Miqinningilaqa taskwigu!
Aghnaghaq atghaamalghii.
Metelghlluk taglaamalghii ellmeggnun.
Kaalluni iitghumalghii.
Iteghluni nengyuni pimakanga, Ukaanguten ukaaghen aqfaqugu.
Aghnalqwaaghhaq atghaamalghii.
Tunglighhiitgun manteghanun kaalluni iitghumalghii.
Iteghyan aapsimakangat, Saaqsin sangavek tagizin?
Aghnalqwaaghhaam akisimakangi, Eltughaghma ukaangnilunga piyaghaanga.
Akisimakangat, Uquklukuughaquq, anaqlukaguq mekesitaghaguq.
Saama savigmeng nepeghhakek pilagumagkek, saama ketngikek pilagumakegket.
Qiyamaghmi aghnalqwaaq taglaamalghii.
Qenwat aghnalqwaaghhaam qengakekpuuvumakek.
Unaami enraq pingayiita mengteghaat aghnaghaat meghtaghta.
Imighimaluku meteghlluk kaasimalghii.
Kaalluni meghsingllaamalghii, Meqpakpayay, meqpakpayay!
Llaaghanwha meghsimakanga.
Taawanginaq kuuvumakanga.
Aghnaghaam pimakanga, paatgumaan, Saa una meq imighutaa piqpigutaa.
Piyaqtaqpenguyoy, piyaqtelqen taana miqiitiguu!
Miqinningilaqa taskwigu!
Aghnaghaq atghaamalghii.
Meteghlluk taglaamalghii ellmeggnun.
Iteghluni aghnalqwaaq pimakanga, Ukaanguten ukaaghen aqfaqugu.
Ighsamalghii.
Meteghllugem sagiqusimakanga.
Aghnalqwaaghhaq pingayiitnun mengteghanun aglaamalghii.
Kaalluni uyatuluni amigmeng pimakangi, Eltughaghma ukaangnilunga piyaghaanga.
Anqaghlluteng savigmeng qengakek pilagumakegket.
Aghnalqwaaghhaq qiyamaghmi aglaamalghii.
Taagken unugyagu qavaamalghiik.
Unaami estamiita mengteghaat aghnaghaq meghtaamalghii.
Imighimaluku meteghlluk kaasimalghii.
Kaalluni meghsingllaamalghii, Meqpakpayay, meqpakpayay!
Llaaghanwha meghsimakanga.
Taawanginaq kuuvumakanga.
Aghnaghaam pimakanga, paatgumaan, Saa una meq imighutaa piqpigutaa.
Piyaqtaqpenguyoy, piyaqtelqen taana miqiitiguu!
Miqinningilaqa taskwigu!
Aghnaghaq atghaamalghii.
Meteghlluk taglaamalghii ellmeggnun.
Iteghluni aghnalqwaaq pimakanga, Ukaanguten ukaaghen aqfaqugu.
Ighsamalghii.
Meteghllugem sagiqusimakanga.
Llaaghanwha aghnalqwaaghhaq aglaamalghii estamiitnun mengteghanun.
Kaalluni uyatuluni pimakangi, Eltughaghma ukaangnilunga piyaghaanga.
Taakut malighqaghluku qengakek savigmeng pilagumakegket.
Aghnalqwaaghhaq qiyamaghmi aglaamalghii.
Unugumakanga.
Qavaamalghiik.
Unaami taghtuumalghiit taam nunam yugi.
Taagken enraq tallimiita mengteghaat aghnaghaq meghtaamalghii.
Imighimaluku meteghlluk kaasimalghii.
Kaalluni meghsingllaamalghii, Meqpakpayay, meqpakpayay!
Llaaghanwha meghsimakanga.
Taawanginaq kuuvumakanga.
Aghnaghaam pimakanga, paatgumaan, Saa una meq imighutaa piiqpigutaa.
Piyaqtaqpenguyoy, piyaqtelqen taana miqiitiguu!
Miqinningilaqa taskwigu!
Aghnaghaq atghaamalghii.
Meteghlluk taglaamalghii ellmeggnun.
Iteghluni aghnalqwaaq pimakanga, Ukaanguten ukaaghen aqfaqugu.
Ighsamalghii.
Meteghllugem sagiqusimakanga.
Llaaghanwha atghaamalghii.
Kaalluni amigmeng uyatupiglluni pimakangi, Eltughaghma ukaangnilunga piyaghaanga.
Talwa akuzimaghmi qimagumalghii.
Iwernga aghnaghaam atangan panini aangghumakanga.
Aghnaghaq taglaamalghii.
Kaalluni iteghyalghiimi kagpestaaghhaaftut.
Taagken aghnaghaq qiyamalghii.
Aghaghaq qavaamalghii.
Aghnalqwaaghhaam aghnaghaq qiyalghii esghaghluku atuumaghmi aghulayalghiimi mengteghani anglisimakanga saama iqangitesimakanga.
Taana eltughaa yupigughsimalghii ama taanallu aghnalqwaaq.
Aghnaghaq unaami taghtughyalghiimi imani enngaatall pinipigtut.
Taagken aghnalqwaaghhaam awalightiisqumakanga quyngimeng.
Llaaghanwha aghnaghaq awalightuumalghii.
Tuuneghminiki aghnaghaat ilangi piiqelghiit, Ipa whanga piksaghaqa.
Llaaghanwha aklungighimalghiit saama yupigughsimalghiit.
Qamagtuq, Tefaay.
Naayghami Kiyaghtaaq Quurkeli Meteghlluk
Iimnanguq kiyaghsimalghii Tannget umiilgat quyngightupiglleghhii.
Quyngii uglapiglleghhii.
Naqam taana umiilek ighnelek.
Maaten ilangani umiilgem quyngii avegluni iilaamalghii naqam umegneghughsimalghii qevuutepiglluni.
Naayghami kiyaghsimalghii Quurkeli ighnelek maalghugegneng, nuyekliq ighnegha aghnaasiq, uyughaa itagnalghii.
Maaten ilangani aanyalghiimi nuyekliq esghaasimalghii quyngimeng uglapiglleghhiimeng.
Iteghluni atani Quurkeli pimakanga, Saam qakemna quyngiqagu?
Enta amigmun aliightaghtigu.
Atani piyatni nuyekliim igheghan ivgaasimakanga.
Atangan pimakanga, Aa, Tannget umiilgita quyngiqaat.
Uyuqliq ighneni pimakanga, Aa, naqam Tengagergemun pii, whaten pinaken, saamnguq una quyngiqagu?
Ungipaaskangaten ukiggaaten.
Llaaghanwha uyuqliq mayuumalghii mayuumalghii.
Qaygeghsamigu tamana mengteghaam kiwatangitni neghniighumalghii.
Tengagergem panini pimakanga, Weni esghapakaghaqluten sangwaat tagiyaaghtut.
Aghnaghaq aanluni esghaamakanga meteghlluk.
Aghnaghaq iteghluni Tengagergen pimakanga, Taawanginaq inga esghaghaqa meteghlluk.
Aqfagu tagilinguq.
Llaaghanwha aghnaghaam aqfamakanga.
Kaalluni aghnaghaam meteghlluk pimakanga, Atama whanga agliisqaaten.
Meteghllugem quulmun esghaqaghluku uuglluni neghumalghii.
Aghnaghaq aglaamalghii.
Kaalluni iteghluni atani pimakanga, Avelghaqinaghaanga.
Atangan pimakanga, Kevgaangukuninguq tagili sukalluni!
Aghnaghaam takuluku pimakanga meteghlluk, Kevgaangukuvegnguq aglaa sukalluten!
Whaten pigu saamnanguq saam quyngiqagu.
Aghnaghaq aglaghluni pimakanga atani, Piiten whaten, saamnanguq saam quyngiqagu.
Atangan panini pimakanga, Wanlegi whaten pigu, tagilinguq ellmineng.
Aghnaghaam aglaghluni meteghlluk pimakanga, Aglanguq sukalluten!
Meteghlluk aglaamalghii.
Kaalluni iitghumalghii.
Iteghyan Kiyaghneghem Tengagergem pimakanga, Sangwaami piiqsigu?
Saam saamna quyngiqagu.
Tengagergem naniq awilluku esghaghyalghiimi meteghlluk asitmun esghaamakangi mengtegham saaghwani quyngit ama Tannget.
Tengagergem pimakanga, Esgha taakusta Tannget taana quyngiqaat.
Meteghlluk neneghmeng taaqluni aanluni ukigumalghii.
Uuglluni ellmegteggun, pimakanga atani, Whangkutanguq pikaghput.
Atangita pimakanga, Naqam tuqutiightek!
Uyughaqullghiik aanlutek tuqutiighumalghiik.
Tuqusimakegket angepaaghrugllagek.
Itghulluki neghumakangat.
Taaqsamek uyughaqullghiik aanumalghiik.
Aanlutek quyngimi nayughimalghiik.
Tannget qemguumalghiit.
Qaghlughimalghiit sughuginaluteng.
Taaqsameng Tannget ghhataamalghiit.
Ivaghimalghiit.
Taawanginaq taananginaghhaq mayiigalkangat.
Umiilek mayuumalghii tumiighaqluni.
Uuglluni aglaamalghii.
Umiilgem quyngit esghaghnaqutnginaq liisuqumakangi.
Esghaallutek mekelghiighek uyughaqullghiik atayeng pimakangat, Aqelqaq qakma!
Weni iitghesqiiteggu!
Aanyagta Tannget umiilgita aapsimakangi, Saam una quyngiqagu?
Whangkuta!
Alla aaplaataamakangi, Waniwanllu, esghaataghtaqiten quyngimeng?
Waniwanllu!
Tannget aga qiivluteng ukigyalghiimeng aga quyngighteng ukigusiimakangat qamagaghlluku.
Taawanginaq ellngita quyngigket siipsimalghiik.
Mekelghiighek taakuk amigughimalghiik iwernga paninang ukigusimakangi.
Uyuqliq iitghaghlluni ilagaamalghii.
Qukaghsamigu atghaghaataghaamalghii.
Atghaghaataghluni anuqa tuqluumakanga qanigpagtuumaghmi umegneghtuumaan.
Tannget naqam umegneghughsagu quyngiteng sighunghitgun qepumakangit.
Mekelghiighem Quurkelim ighneghan taana quyngiq mayuusimakanga naaygham nangaghutellghanun.
Uuggusamigu tuqluumakanga anuqa umegneghtuumaan qanigilnguq.
Anuqlighyaqenni taana nangaghtelleq anigu suupumakanga.
Tannget umiilgita ilagaghluni taana naayghaq kaavesimakanga.
Kaavyan quynighteng veghsimakangat.
Veghhneghmeng taaqsamigu taana naayghaq naallghutesimakanga nekegneghatun.
Ima Quurkelinkut avangiisimalghiit quyngiighusimalghiit.
Quurkeli ungipaasimakangat, Quyngighput aga ukigusimaat!
Quurkeli nuugluni Tengagergen Kiyaghneq tuqluumakanga.
Ukigumalghii.
Quurkelim pimakaanga, Saamkut sama quyngighput ellngita pinaqaat.
Kayusiqaghkut.
Kayusighnaanghitamsi.
Tawaten pinghitamsi elpenun quyngiqniluku!
Aga ima mayuumalghii.
Legan Quurkeli pilugugtuq.
Ukigumalghii.
Taawa yugtuftut.
Umiilgem llilasimakangat piigiisqelluku.
Llaaghanwha piiguqaqumakangat iwernga tuqutegpenaan.
Legan taaqsatni taghnughhaq qavalghii puvugyaqenni tuqulluku.
Umiilgem esghaghluku tuqulghii taghnughhani Quurkeli pimakanga, Ilagaa maamestigu.
Pinaanghitunga.
Tuqutinnayaghamken.
Wetku quyngighsi avegluku tagivaqufsigu taawa unguvaghlleqaqa.
Pimakangat, Yeghrat tawaatesigatut alignaghngaaghmeng!
Quurkeli aangghumalghii.
Aaaa, naqam ilagaghlanga.
Ilagaamalghii.
Ilagaghluni atghaghaataghaamalghii.
Atghaghaataghluni mayuumalghii.
Mayughluni iitghumalghii.
Iteghluni ighneni pimakanga, Sama quyngimatiinkut.
Aanlutek ukiglutek esghaghyaqeseng quyngiq avegluni ayuqeftuq palaghhaq ilanga, ilanga uglalghii.
Uyuqliim pimakanga nuyekliq, Uglallgha tugulteggu!
Aangghumalghii.
Naqam paghqiteftut.
Yugiteftuq.
Legan mayuusimakangat.
Mayuumaluki umiilgem ighneghan malighqaamakangi.
Meteghllugek utaqamakangat.
Kaasan tuqusimakangat.
Umiilgem esghaghluku ighneni tuqulghii yuni pimakangi, Aagkuk wayaghtekek!
Llaaghanwha kaalluki wayaghluki quyngiteng piigughtamakangat tuqutegpenaki.
Naqam anuqliimakanga umegneghughsimalghii qevuulluni.
Mayughnaqsalghiimek aghtuumalghiik.
Mayuneghmegni, nagneghaqelghiik amavek naaygham awatanganun mengteghaghteng naghughlluku.
Tawaten kiyaghsimalghiik.
Ivganeghmegni nagneghaqluteng.
Iwemga pegnem uugsimalghiik.
Nuyekliim atanillu uyughanillu pimakangek, Yeghrat elpesineng naafqestaghpesinga!
Llaaghanwha nuyekliq tuqumalghii.
Qamagtuq.
Tefaay!
Afsengaghhaq
Iimnanguq, afsengaghhaq meqsaghtuumalghii naayvam qukaanun.
Meghumalghii anglaaghhaq ukilluku.
Meneghmeng taaqluni aqumumalghii anglaaghem saaghwani.
Meghnaalimalghii tawani.
Meghnaalimaluku paapga kumlatusimakanga.
Ilagaamalghii inqunamen papeni ghhataghtesqelluku, Kanakiii, kanakiii, kanakiii, kanakiii, ukigem talatanga!
Kiyayuvaghluktungaaaa!
Amiqluk pikrungaaaaaa, taymanalukaa, kalalikaaaa, taymanalukaa, kalalikaaaa.
Taaqumalghii ilaganeghmeng.
Sunanguq taana amiqluggaq ketfaghaghta.
Afsengaghhaam pimakanga, Awiiten!
Uuynituten!
Amiqluggaq aghulaqumalghii.
Allameng ilagaghlaataamalghii, Kanakiii, kanakiii, kanakiii, kanakiii, ukigem talatanga!
Kiyayuvaghluktungaaaa, sikik pikrungaaaaaa, taymanalukaa, kalalikaaaa.
Sunanguq taana sikiggaq ketfaghta.
Afsengaghhaam pimakanga, Awiiten!
Papegtuuten!
Sikiggaq aghulaqumalghii.
Allameng ilagaghlaataghtuq, Kanakiii, kanakiii, kanakiii, kanakiii, ukigem talatanga!
Kiyayuvaghluktungaaaa, ukaziq pikrungaaaaaa, taymanalukaa, kalalikaaaa.
Sunanguq taana ukazighhaq ketfaghta.
Afsengaghhaam pimakanga, Awiiten!
Paapgen mekestaaghhaaguq!
Ukazighhaq aghulaqumalghii.
Allameng ilagaghlaataghtuq, Kanakiii, kanakiii, kanakiii, kanakiii, ukigem talatanga!
Kiyayuvaghluktungaaaa, kaynga pikrungaaaaaa, taymanalukaa, kalalikaaaa.
Sunanguq taana kayngeghllak ketfaghaghta.
Ketfaatkelluku afsengaghhaq paatgumakanga.
Paapga kepkaamakanga.
Tawaten kayngem afsengaghhaq kayusiimakanga.
Qamagtuq tefaay.
Mayeraaghpak
Aghnaghaghhaat tallimat aghulaghquumalghiit.
Mayeraaghpagem esghaghluki takumakangi.
Kaalluki ratamiiregnun kanaghquusimakangi.
Unaghsighllagmun petugumakangi.
Taaqluki piyaqenni, Unaqekaa!
Unaghsiq taklaaghaghsimalghii.
Unilluku aglaamalghii.
Tawaten kiyaghsimaluki aga kayngeghllak naghughsimalghii.
Kayngeghllak aagyuq llaghan yuggayengaalghiiten itemuteqaghtikut!
Neghniimsugumaluta yugpesi unaknaqaqiinkut.
Saqrugtaquq aagna!
Aganguq meteghlluruk naghughsimalghii.
Meteghlluruk aagyuq llaghanyuggayengaalghiiten, itemuteqaghtikut.
Itemuteqaghhnaanghitamsi.
Aantani neghniimsunemta milughpagaataghaqaghpesikut.
Aga kaviighhaq naghughsimalghii.
Kaviighhaq aagyuq llaaghan yuggayengaalghiiten itemuteqaghtikut!
Itemuteqaghhnaaqamsi.
Takuluki aapsimakangi, Naten piiqisi?
Aghnaghaghhaat apeghtuumakanga, Pigu uqfik, unaqekaa!
Kaviighhaam pimakanga, Unaqekaa!
Unaghsighllak agughaghsimalghii.
Itemusimakangi.
Aanleghaasimalghiit.
Tallimaghteng taghsaneghemng aghtughluku alininguq unisimakangat.
Taakuk ratamiirek qilevrimeng kevighlukek qimagusimalghiit.
Mayeraaghpagem ulaani ipegsaghluku takumakangi.
Kaalluni aliin inglunga pilagumakanga.
Pagunghaat ifaquusimalghiit.
Iyeruuget, iyeruuget!
Inglunga pilagyaqenni aghnaghaghhaam iqelqwa kepqaghsimakanga.
Enkaam qiyamalghii, Keka keka kumaghqughtekelleqaghpenga!
Sangan uveglluten ungipannaaghsinga.
Aglaalluku itghusimakanga.
Apay, aanaghllanga.
Samengqun kamegluten atkugluten?
Kamegllagegken atkugllagen aallukek.
Aanesimakanga uqeghhmun uyatiighluku.
Aanluni tawansimaluku yuggaak tapghami esghaamakek.
Aghnaghaghhaq pimalghii, Yuggagka aliighhaghtuk aaaa tapghameng aaaa aliqaghtuq aaaa aallgha panalek aallgha pitegsitalek!
Panikellemaay sameng piiqsin?
Aatak naghuyaqellaankuk meteghlluglliqellaankuk piiqagka!
Taagken yugek kaallutek itemlluku qimagusimakangat aghnaghaghhaq.
Mayeraaghpagem tuqluumakanga, Panikellemaay, panikellemaay.
Qaalkaamangituq.
Aanyalghiimi aga uyavaatusimakangat aghnaghaghhaq.
Taagken malighqaamakangi.
Iitegqun kaaskumsi neghelleqegkemsi!
Qimaginaamaluki kaasaghtumakangi.
Aghnaghaghhaaghmi siingenllu tughneghaaghtekalghiiten sanaqi!
Uyghagmeng tugulluni napaghsaqenni naayghaghllak taaqaa aghvighvigilnguq avangilnguq.
Pegnem mayeraaghpagem mayughluku malighqaatakangi kaasaghtughyateng, Aghnaghaghhaq siingenllu tughneghaaghtekaaguten, sanaqi!
Iqelqughhani tawekenga qiipumalghii suupumaan nuna tereghyaqenni kiiwhllagek taaqumakek.
Panikellemaay naten aghvighlagngek?
Meghlukek!
Meghyaqegni meghyaqegni pimakanga, Iitek tawa naangsaghtughagken!
Qamagllukek nekevumalghii aqsaghllani qamuqluku esleqem angtalanganeng.
Pimakanga aghnaghaghhaam, Apay sangan pikavek uusneghwaaghem qaaynganun putughyanghisin?
Mayeraaghpak mayughluni nutaan talligni quulmun nengugusaghaak aqsanga quupaghaghsimaaq.
Quupaghaghsalghiimi qayungllaasiq, qayusiq, signeghwaaq, qaltaq legan allaghhiinaq sanqutraaq.
Qamagtuq.
Tallimat Ngelqat
Kiyaghsimalghiik yugenkuk nulighqullghiik.
Taghnughhiilnguuk avangilnguuk.
Uginga quyngini esghapagyaghtughaqegkanga.
Ilangani maaten piyaamalghii quyngiminun.
Tallimat ngelqat esghaamakangi.
Takuyaqenni tengenghitut.
Kaalluki tuguluki atghaamalghii.
Kaasan nulighha quyamalghii.
Itghusimakangi.
Uginga esnamun pimalghii kinguvzeghanun iqalluganun.
Llaaghanwha taglaghyalghiimi saghnaamalghii.
Llaaghanwha neghusimalghiit ngelqat.
Unaami taghtughluteng unilluki ngelqateng aanumalghiik.
Nulighha esnamun pimalghii kinguvzeghanun iqalluganun.
Taglaamalghii.
Iiwenllu mengteghamun kaasaghtughaquq atughllagmeng nagaquusimalghii.
Pagellegraay, pagellegraay, singtseraay, niquraangaangaaaa aangaa iyaanangaa.
Iitqestaghluni iiyakun qineghsalghiimi mekelghiighet estamat atughaqeftut ataasiq aghulaaqeftuq amiirateng mataghlluki.
Itqaghlluni amiiriitgun aqumqaghsimalghii.
Pngighsiimakangi.
Llaaghanwha uginga taaqumalghii quyngimun pineghmeng.
Taakut mekelghiighet ellngita taghnughhaqumakangit.
Yuggaq Unangyiilnguq Enkaam Nanuq
Iimnanguq yuggaq kiyaghsimalghii nunaaghmi enngaatall unangyiitepiglleghhii.
Ilangi mughutalgutangi unangaqelghiit ellnga mughulluni taglaneghmini avangunani.
Nulighha qagani nunalgutmeggnun tungsighniighaqelghii.
Nunalgutangita unangkaqegkangat neghsaq, maklak, ayveq, nanuq.
Ellnga yuggaq sakengigalnguq.
Maaten ilangani mughulluteng taanganlluki anuqliisimakangi.
Mughutat nanughaghluteng amiiriqiinaghluku anuqliisisteng taglaamalghiit.
Enraq alla yuggaq unangyiitalghii iikusimakanga.
Aghtughluni aghvighnaqneghmeng inglunganun tungemeggnun ellmeng, ketmun anagumalghii iighwillghaanun.
Kaasami angalghunun aglaghluni tawani nenglungllaghluni iitghumalghii.
Tesqamani aqumgaamaluku nagaquusimalghii uka alighumalghii ghhuunaqeghllak sangwaa.
Yuggaq sumeghtaghaamalghii, Uuk, enraq alla iflamayalghiinga.
Sangwaa uukna tagii?
Ukanguq legan piiquq, Ghuutaanga ghuutepigtaanga!
Iiwen yuggaq qineghhnaqaquq suna taana nanughllak amiiriilnguq, enngaatall ghhuunaqaqeftuq.
Nanuq pimalghii, Yuggaq uyuq navghitaghtinga pilugugpeneng ghhuutepigtaanga.
Yuggaam pimakanga, Samengqun navghillaken?
Esghaataakuk atkugken Ukuuk?
Nakaa ilanga!
Ukuuk?
Keniimakek atkuggaagni iluklighpigaghhaak aliitalghiik nanuum amiiraaneng ulimaaghek.
Nanuum aanghumakanga.
Yuggaam mataghllukek tuunumakek.
Nanuum pimakanga, Tagi maligtinga!
Yuggaam maligsimakanga.
Quuputegnun kaallutek yuggaam atuquvinghaakek nanuum meghmun neplukek nusugyaqegni ellngaatmeng maaqumalghnk mesiighllugmeng nuyiilleq maligulluni.
Nanuum pimakanga, Qayughllak unangaqi nulighhen ukiniiqelghii ellngaasiimaghmi nuyiighumaghmi llaaghanwha ukiniiq taaqegkanga nukeggnaq maligulluku.
Qafsinaneng neptaghllukek ukmangiisagtaa alla neplukek nusugyaqegni nanuum amiiraghllaga nusugumakanga.
Taagken nanuum pimakanga, Wiin mengteghamnun maligtinga!
Enan taglaannaaghamken.
Nanuum amiiraghllak aalluku yuggaankuk aghulaqumalghiik.
Ketmiighsimalghiik.
Quuputet kaanneghmegteki nanuum yuggaq amaghluku aghviitaqegkanga.
Iiwen maamlegtaqaa nanuum nenganun kaasimalghiik.
Nanuum pimakanga, Tawa kaatukut iitghaaten.
Iteghlutek neneghmeng taaqlutek qavaamalghiik.
Unaami qakma tenglugtuumakangit, Naagu qaamna?
Taawa Aaam aanelghaaten.
Qaywa aanaqunga.
Yuggaq nanuum pimakanga, Enngaatall esgha qakmun amyuutkaqegkanganga aqnighqughlunga.
Maamestegpenanga itagnatun aqfaqegkanganga tughumghalgutngulunga.
Yuggaam aanaqsan ipegsalleghmeng igaamakanga qenleghwaaghakun.
Nanuq aanumalghii.
Tagigpenani muluyan yuggaq agipaneghqun qineghsimalghii.
Maalghuk nanuuk enngaatall tugutaqeftuk.
Nutem aallgha pekaamalghii igaqaa aqumluni lliighumalghii.
Aallghan pategpagataghaqeftaa.
Yuggaam ughlufghani yataghqelluku pitegsaqenni unakumakanga aallgha.
Nanuq pategmikestaghngaaghmi ullghaghsimalghii.
Uullghaghsan aallghan esghapagtuumakanga.
Saa una?
Esghapagtuqestaghngaaghmigu esghaamakek aaygum taghrughhakek uunghaneng aliillutek.
Aagtuqaqeftuqlu kiimineng.
Yuggaq aanluni tazingavek aglaamalghii.
Kaasan nanuum tukaan aapsimakanga yuggaq, Sazigu?
Sanghitaqa!
Taawa amyuqetaghteka unakan.
Whaken kenlanga pinitun kiyaghsagunnaqunga.
Maamegkuma nunavnun aglaalleqamken saama unangyughisleqamken.
Nanughllak nekevluni pegnem aglaamalghii.
Yuggaam maligsimakanga.
Iteghyan tamakut amiiraan makregaghtallghi saghnaamakangi.
Yuggaam mategtaqluki ukinighteghumakangi.
Apeghiighyamigu aanluni yuggaam tuqutkani nanuq aftamakanga.
Neqanganeng neqekumalghii maamneghsiitkelluku tukuni.
Llaaghanwha maamyami nanuum yuggaq taglaasimakanga.
Aghvighyat kaanneghmegteki nanuum amaghaqegkanga yuggaq.
Yugaam nunanganun quutmun kaasaghtughyamek ununeghsimakangat.
Wetku unugyagu nanuum yuggaq quutmun maallgusimakanga.
Uugsan yuggaq nanuq qiivluni ketmiighsimalghii.
Yuggaq mengteghaminun taglaamalghii.
Taagken kenlanga yuggaq unangyiitkuvinghaaq unangyughqaamakanga.
Qamagtuq.
Yuuk Napaqutaghhmii
Yuuk Napaqutaghhmii qayaghtuumalghii pennam tunganganun.
Igleghutkelluku esghaamakangi angyat kaalgulghiit aghveghmeng.
Kaalluki esghaghsaqsaghtuq.
Esghanghitaat.
Yuggaq sumeghtaghaamalghii, Naguntuq aghveghteng maallgunnaqatgu?
Esgha maligsaqumki.
Yuggaam kaalgulghiit kingungitneng maligsimakangi.
Esnamun kaalluteng yuggaq esghapagyalghiimi nunaq allaq nunakenghilkaminun tamlagtuq.
Esnamun uuglluni qayani sayugluku esghapagyalghiimi atghaghtuullghiit yuget nutaan esghaghii.
Aghveq pilagumakangat.
Qepghalghiit akulangitni yuuk esghapagumalghii.
Kituraaggaam kiimsiqigalkaanga.
Aaguteghngaaghmegteggu esghiigalkangat.
Aghnam taghnughhalgem ugini tuqlughluku pimakanga, Panigen atalughaataghtigu.
Llaaghanwha yugem panmi atalughaalluku atalughat miluusimakangi nuliighmi manunganun.
Atalughat tuusata yugem tuusimakangi.
Aghnam iiliigii atalughat.
Ivaamakangi uvitmini.
Maaten agavek sayan isekiyugesqelluku aghnaq yugem, atalughat tuguluki ggatmeghruganun lliyaghii.
Aga atalughat amighreganun kiighisimalghiit.
Aghnaq araamalghii agrepeniluni ggatmeghrugmikun.
Ugingan tagiluni qamiyegnegun qaakluku taglaasimakanga.
Kingungitneng yuuk maligulluni taglaamalghii.
Tumangani kaasimakanga aghnaq qamiyegnegun mangtagmeng usiluni qamumeng taglaghaqeftuq.
Yugem kaasamigu aqumumalghii qamiyegnegun.
Aghnaq igleghhneghmeng aghtughyagusimalghii.
Piiq aghnaq, Sangamek qamuqagka qamiyek sangyaghqwaagakek?
Agnepa meghnughyingalghiinga.
Aghnaq aghuliighluni meghnaalimalghii.
Yuuk qamiyegneng nekevluni taglaamalghii.
Mengteghanun kaalluni qineghsalghiimi aghnaq gaaghaqeftuqneqmeng.
Taawa saaghwani qayutam qaayngani ugket ugimneghhat.
Yuukpimalghii, Aghnaq uyuq ugkevneng tuunaghtinga.
Igatapigtunga.
Kaay aviigaanga, aghnaq pimalghii.
Uraamra ugkemeng tungsilghii.
Yuuk pimalghii, Tawani aviigi!
Qayutameng tugusimalghii ugkemeng.
Aghnaq pilaataghtuq, Kaaaay sullevnaghhalek aviilaataghaanga aleghqupigmeng!
Weni ugkeka aga tenguq ima aga aanuq!
Kaaaay entaqun imgaghtunga!
Yugem ugka aanulluku uqeghhmi neghumakanga.
Ugka qamagsamigu ilangitnun mengteghanun aglaamalghii.
Kaalluni aqumumalghii amigem iiqngaakun.
Maalghuk aghnaghaak neqmeng inglugtaalghiik esnameng kaallutek mengteghamun neqa itghututkelluku aghnaghaak kangsughaataamalghiik amigmi.
Pimalghiik, Sangami amigput kagpellighaghta?
Yuuk esghaghsaqneghmeng mataawiiq.
Taagken mengteghaneng aglaamalghii aqnightelget mengteghiitnun.
Kaalluni uuqghitni nagasimalghii paninang aghnaq qama enngaatall ngillegtaqeftuq.
Alignalghiit qanemsukayuget mataawisimakangat naallghunneghmeng.
Qama yuukpimalghii, Enta enraq iigna aqfaaghtigu.
Enannguq akilighnaghaqa ellngan nakmikegkaneng.
Yuuk uqeghhmi nekevghalghii naghughtam kiimsiqiigalkanga qayughllagqun esghiigalkangat.
Tawani uqeghhmi nekevghaamaluku yugem kinguliiluku aqfastekaa uka tagimalghii.
Yuuk tiigmeraaghmeng pilugukelghii kaasaghtuutni maliglluku yugmun uqeghhmi nekevghalghiimun ayuqluni tagimalghii.
Kaasami pimakanga, Saam yukaten nakuminguzin sangavek iitghigasin?
Yugem akisimakanga, Aghveghmeng kaalgulghiitgun maligullunga tagikaagunga.
Whanga Napaqutaghhmiinguunga.
Nallukaqa naansinga.
Esghaghsaqneghmeng aghtughtunga.
Esghiigataatnga.
Ellngiinaghhaghpek whaa esghaghaghpenga.
Aghneq esnami esghaallunga isekiyukuni aghnam ggatmeghruganun llimayaghanka atalughat.
Taakut esgha agrepesiiqegkangi.
Tagi maligtinga qamavek iitgheltung!
Llaaghanwha iitghumalghiik.
Iteghyan yuuknutaan esghaamakangat.
Yuuk aqfastekaat pimalghii, Esgha taana aqelqaq maamestineghmeng aghtiigalnguq.
Wetku enraq nunanganun Napaqutamun aglaasaghqaqegkufsigu temeghhneghyaghqaaguq.
Aqnilghiim aghnam ugina pimalghii, Ametall aglaatepestaaghlleqaghput.
Nulighqa ikfiqepigtuq.
Temeghhnaqaghlligu.
Katam taananguftuq aghvengegkat angyalgat.
Yuuk aqelqaq aghnamun aqnilghiimun aglaghluni tunutesluku atalughat aghneq llikani agham ggatmeghruganun amighregaan kiighaneng nusugluki nanim manungakun llimakangi.
Aghnaq igighiyagumalghii.
Mengteghalegtaam yugem aghneq atalughaqani liisuqumakangi.
Unaami yugem tukaan yuni kelgughluki angyaghteng kelluku mangtagmeng usiluku yuuklu aqelqaq qaakluku aglaasimakangat nunanganun qayaa qamuqluku.
Kaatulluku Napaqutamun yuuk esnamun uugsan angyaghteng usingighluku kesimalghiit.
Yuuk kelutmun esghaghluni ketmun qiivluni angyat esghaghnaqsaqenni aviitut.
Katam mesungesaget esghaamakangi.
Qamagtuq.
Tefaay!
Meteghllugenkuk Qatelghiinkuk
Kiyaghsimalghiik qemgaagmek meteghllugenkuk qatelghiingiighhaankuk.
Maaten ilangani igaatiqumalghiik.
Unugmi qatelghii aqumluni piluguglum aanumalghii.
Manaatngi tuguluki managhyaamalghii.
Anglaaghmun kaalluni manaatngi ateghlluki manaamalghii.
Manaamaluku manaatngi sama eltughpagusimalghiit.
Qatelghiingiighhaam amumakangi manaatngi.
Ukanguq qiyalghii amumakanga, whaten pimaghmi, Engaaenga, aqsaka seggiguu!
Qatelghiingiighhaam qaygeghsaqenni taghnughhaghrukutaaghllak.
Naqam aqsaghllaga.
Savini nusugluku aqsanga segsaqenni iqallugaghllak aqsanganisimalghii.
Akmagtani tuguluku iqallugameng imiimakanga eslemkaghaghlluku.
Imighineghmeng apeghiighyami taghnughhaq ateghlluku meghmun manaatngi imegluki akmagaataghluni taglaamalghn.
Kaalluni iteghyami meteghlluk taghsaghluku neghumalghiik.
Unaami aghneghllutek unugluku qatelghiingiighhaq qavaghyan meteghllugem qatelghiingiighhaam manaatngi teglegluki aanluni managhyaamalghii.
Manaamaluku manaatangi sama eltughpagusimalghiit. 
Amumakangi.
Amumaluki ukanguq taghnughhaq qiyalghii nagaquumakanga.
Meteghllugem manaatngi peglluki qimagumalghii.
Ilangani qatelghiingiighhaq managhyaghnaqsalghiimi manaatangi ima aviitut.
Meteghlluk aapsaqenni kalefsimaniluki pimakangi.
Qatelghiingiighhaq tapghamun piyaamalghii.
Esghaasimalghii mengteghaneng.
Kaalluni mengteghamun, mayughluni iiyakun qineghsalghiimi qama quyngiq uzivaqeftuq.
Nughaghhaq qesighyaqenni uullghaghsimalghii.
Aghnam tuguluku nughaghhaq eslatmun egsimakanga.
Qatelghiingiighhaam ukigluni akmagluku aglaasimakanga.
Unaami enraq meteghlluk tapghamim piyaamalghii.
Mengteghameng esghaalluni aglaghluni iiyaanun mayughluni qineghsalghiimi quyngiq uzivelghii esghaamakanga.
Aangelghiighllak qesighyaqenni uullghaghsimalghii.
Aghnam aanesimakanga.
Meteghlluk ukigluni mengteghameng akmagnaqsaqenni tapghiiteftuq.
Quyngim qilegyingi nusugluki akmagitengllaghnaqsaghtuq enraq amawha kepqaghtut.
Aghtughluni akmaneghmeng qineghlluni mengteghamun tungsiimayalghii aghnamun akmagitkaghaghhaghmeng.
Yaghlegi aghnam yaqiiraagni akuqaghlukek aanluni meteghlluk anaguleghtaamakanga pimaghmi, Uumlleqa quyngighhaanka tuququghaqegkangi.
Meteghlluk avangunani aglaamalghii.
Qatelghiingiighhaam pimakanga meteghlluk, Kii saluten esnegtiqughtaazin?
Meteghllugem akisimakanga, Aghnamun akmagitkaghqaghniighnaqlunga quyngiqegkaqa taginnaluku yaghlegi aanqaghlluni anaguleghtaagaanga.
Uum nangllekistengiighhaanka seghleghqaqii.
Neqseng naangyan qatelghiingiighhaq piyaamalghii pennam tunganganun.
Taagani mengteghaq kaalluku iteghyalghiimi yuuk esghaamakanga nuliilek.
Nulighqullghiik amelengestaaghhaak.
Yugem upughasimakanga, Uuk enankinam aqelqaq!
Nateghmun tawavek iitghi!
Yugemnuliini pimakanga, Gaaghutigu aqelqaq qallallukuneghnaqelghii.
Llaaghanwha qatelghiingiighhaam atkuni mataghlluku iitghumalghiik tukuqullghiik.
Ugket ugusata aghnam itghulluki neghumalghiit.
Neneghmeng taaqsameng pimalghii tukuq, Aanaghhnaqunga qakmavek.
Sukallunga iteghnaaghtunga.
Llaaghanwha aga aanumalghii.
Maateqwaaqun sama pimalghii, Qamay aqelqaq ukavek nuukaa!
Qatelghiingiighhaq nuugyalghiimi atkuga aasimakanga tukaan.
Llangaqanguq atkuga unaghsiighwaaghmeng nuuvegkaq.
Qatelghiingiighhaampimakanga, Uukpiiglleqan!
Sangan aasigu?
Sagiqestepigtan!
Esleqaghaghtan!
Taakut tukii qatelghiingiighhaam sikughwaaghwaaqeftut.
Llaaghanwha sikughwaam yuukumaghmi atkuga aqelqam mataghsimakanga.
Sikughwaaghemnuliini pimakanga, Aqelqaq aghulaqnaqegkan pirughtinnaken iwerngam kepsullghanun.
Qavaghluteng unaami qatelghiingiighhaq aghulaqnaqsan sikughwaam nulighhan pirughtisimakanga aqelqaghtengneqmeng iwerngamkepsullghanun.
Qatelghiihgiighhaq akmagaataghluni aglaamalghii.
Kaasan mengteghamun meteghllugem ungipaghsuumakanga, Kii-i, naken pimghqughtazin?
Aagken pennam tunganganeng.
Unaami meteghlluk piyaamalghii taagavek.
Mengteghaq kaalluku iteghyalghiimi yuuk esghaghaa nuliilek amelengestaaghhaak.
Qesiqun kaataqeftuq sikughwaankunun.
Sikughwaam tukaan upughasimakanga iitghesqumaan ilunganun.
Asanut atkuni unilluku nateghmi, nuliini gaaghesqumaan.
Ugket ugusata neghumalghiit.
Taaqluteng sikughwaaq aanumalghii.
Maateqwaaqun meteghllugem atkuga aalluku sama pimalghii, Qamay aqelqaq ukaveknuukaa!
Meteghlluknuugumalghii.
Esghaghluku sikughwaaq nenglaghqwaamalghii, Hahaha, llangaqa elpekkanaqaruk!
Sikughwaam aqelqami atkuga mataghlluku nuliini pimakanga, Taana aqelqaq aanestigu!
Aglaghli!
Pirughtitaghtegpenaan pinaken!
Llaaghanwha aghnam meteghlluk aanesimakanga.
Aglaamalghii avangunani pirughtangunani.
Taagken kenlanga qatelghiim unisimakanga meteghlluk alla kiyaghtelgutesaghqaagpenaan.
Qamagtuq.
Egeghaghmii
Yuuk Egeghaghmii nukaghalek.
Nuliipiga avaqutiilnguq nukaghaa maalghugneng mekelghiistaghhiinaghneng avaqutalek.
Nukaghaa taana Angetequghhmii.
Angyaghtughaqelghii yuuk nuliipini kelqelluku.
Yuuk angyaneghmini aghvengaqelghii.
Aghvengneghmini nukaghani miitistekaqegkanga.
Aghvengneghmini ataasit pilakat tuunaqegkangi neghyaghqaaluki nukaghaghminun.
Elkek nuliipikullghiik neghaqelghiik quyngimeng.
Maaten ilangani angyaghyata aghnam ighneni nuyekliq pimakanga, Angyaput taglaghyaghqat esghapagki.
Uka aliiqata ungipinnakevnga.
Aghnam siighnam aqeftaghaa imiimakanga meghmeng.
Ilanga mangtagmeng avegtuulluku saama ugimi ilangan nuliipigan iighaaneng quyngimeng tugulluni avegtughluni ilamakangi mangtaget avegtughani.
Enkaam uyuqliim taghnughhaghmi ilanga makanga imiimakanga peqameng tukrulghiimeng siimiitnguluku.
Iiwen unugyaghtughaqaa ighneghan nuyekliim ungipaasimakanga uka taglaghniluki angyat.
Iitghesqumakanga ighneni.
Iteghyan neghesluku taagken atghiisqumakanga esnamun.
Angyat tamlagyalghiimeng aghvengumalghiit.
Angyalgita yuni llilamakanga nukaghani aqfasqelluku, Aghvengumakunnguq, miitiyaghtughlinguq.
Kevgaaq taglaghluni ungipaasimakanga uginganun aqfasniluku miitiyaghtiisqelluku.
Aaa atghaghnaqunga.
Utaqamakangat.
Naagu?
Atghanghituq.
Itagnatun yugem aqfasimakanga, Sukalluninguq atghaghli.
Ghhuutiinguq.
Kevgaaq taglaghluni ungipaasikaanga aghnaq.
Aghnam pimakanga kevgaaq, Enraq taghnughhaqa qiyaaquq, atghaghaqnayaghtunga.
Kevgaaq atghaghluni angyalek ungipaasimakanga.
Angyalgem nulipigan ugini pimakanga, Whanga puughtisaghtughlakun miitiyaghtughnaqelghii.
Aangghumakanga.
Aghnaq taglaamalghii.
Nukaghaam aksaqluni esghapagumakanga taglalghii.
Kaalluni nutaan qineghsan anaguumakanga naasqwakun tuqulluku.
Tuqusamigu angyaatani akmagluki avaqutani tuguluku qimagumalghii Mayeghagnekun.
Qaygeghsami uyghagem akulanganun iighumalghii.
Siingenllu unukanga.
Aghvengegkat utaqiiyaghluteng esnami utaqakaghteng aviisan yuuk taglaghyalghiimi nuliipini esghaamakanga tuquluni amigmi naqam nukaghaa aviituq.
Yuuk atghaghluni yuni llilamakangi ivaghiyaghtiisqelluki.
Ivaghyaqeseng mamlegmi esghanghitaat.
Aviituq.
Aviisan uteghqaasimalghiit.
Aghnaq angyataghqelluni apeghiighyami ukigumalghii esnamun.
Esnamun kaalluni meghnaalitkelluku tulughaamalghii.
Tulughaatkelluku nagaquumakangi suqsughtalghiit.
Enkaam kana nallangakun qenaaghtallasimalghiit.
Pimalghiit, Piiksuq!
Saaqsin tawani?
Aghnam akisimakangi, Angetequmun aglaghyugaqsaghtunga, iwemganaten aglaghlanga.
Tagi uugten!
Angetequghhmiinguukut, aglaannaqamken.
Aghnaq angyamun uugsimalghii.
Quneghlleghhaaten!
Taagken itagnatun suqsughtameng aghnaq nagasimalghii.
Maateqwaaqun pilataghaat, Aaam esghaghhaaten aga uugten!
Aghnaq uuglluni piyalghiimi Angetequunghilnguq allaq nuna.
Maaten angyaqfini uteghmun esghaghyaqenni aga mesungesaget puugleghaataqeftut.
Taagken aghnaq kelutmun esghaghyalghiimi nenglughrukutaaq pika esghaamakanga tunuqliqluku nenglusqughhaq.
Nenglughllagem qaayngani nekevghaaqeftuq yuuk kapesegaghluni.
Kapesegakek ghhuughllaglutek nasani, alini, kenini tughqughluki.
Aghnamun esnamelngughmun ayuqluku tallini, alin inglunga ilemaghaqsaqenni anuqlighllagumakanga eslallugpagtuumaghmi.
Aghnaq taghnughhaghtuumaan tengsimakanga qagit tunutangitgun tuutesluku.
Naqam anuqa alpagumalghii.
Iiwen itagnatun uugtaquq.
Yugem enraq inglunga alimi ilemaghaghsaqenni itagnatun anuqlighllaglaataghaa eslallugpagtuumaghmi.
Aghnaq tengtaqegkanga qagit tungangitgun tuutesluku.
Tawatestaghhiinaq alpanghani anuqeghllak uugneghani yugem nasani enkaam kenini itemqughyaqenni aghnaq itagnatun tengtaqluku qenwat taghnughhaqullghiik aghnaankuk mataghquk pilugugiituk.
Wetku yuuk ukigluni nenglumineng uka atghaamalghii pilugugmeng tugumiighluni.
Aghnamun kaalluni pimakanga yugem, Taawa pilugugmeng tagitamtek qayughllak pilugusi nukeggnapigtut.
Whanga elpek aqfastaqamken nangllegyagulluten.
Pilugugtek.
Apeghiiqufsi taglaghhaakut.
Llaaghanwha piluguneghmeng taaqsagta taglaamalghiit nenglunganun.
Tawani kiyaghsimalghiit.
Yuuk tungtuquyaghaqelghii, aghnam aftaqegkangi.
Qenwat mekelghiighhaq angliiq aghnam ighnegha.
Ellmineng igleghsaaghtuq.
Mekelghiighhaq aaneghmini aghnelqusiq aviitaqelghii.
Tespamani aghneghtaqelghii nenglusqughhaghmi.
Ighivgaamaan tagineghmini igaghtupiglleghhiimeng pilugugluni.
Kiyaghtaallghem tagtalangani aghnaq ighnimalghii mekelghiighhaghmeng.
Taanallu anglimalghii qenwat.
Taanallu uyuqliq ellmineng igleghsagusimalghii.
Anengaqullghiik aaneghmegm aghneghtaqelghiik nenglungiighhaghmi.
Tagineghmegni allaghhiinaghmeng piluguglutek igaghtupiglleghiimeng.
Tagineghmegni legan neghegpenatek ingaghquullutek qavaataqelghiik.
Yugem piiqegkanga aghnaq, Asanutelpek espamavek tunuqlighhamnnun aglaghpenang piiqi!
Maaten ilangani tungtuquyaghyan aghnaq pimalghii, Sanganllaam pamavek pisnaanighaqanga.
Enta esghaghyaghtuqaghlakun.
Aghnaq aglaamalghii.
Kaalluni nenglusqughhaghmun iiyaakun qineghsalghiimi ilutmun avaqutakek quulqitem qaayngakun aqumlutek ighuteng aghulasimiita naghaghutaqeftuk.
Taawa aghnaghhaq quupneghhaq gaaghumaghmi ukinimaghmi pellugtuumaghmi enngaatall aveniqaqeftuq.
Aghnam iiyameng esqamavek kayaghumayaqaanga.
Aghnaghhaq quupneghhaq uullghaghsimalghii.
Avaqutakek ullghaghsan qiyaghwaasimalghiik.
Aghnaq iiwen nekevaquq yuuk uka aliighaquq qefliqumaghmi, Kiii aghnaq pineghllugllapiwaa.
Imamta ineghtaqsiikun!
Nenglumun iteghluni saguyagni tugulukek aglaghluni tespamavek aghnaghhaq quupneghhaq kallagaghyaqenni saguyagmineng unguvaghsimakanga.
Taagken kenlanga aghnaq aglaneghmeng taaqumalghii.
Enraq nenglum tekerkaanitaqelghiik maalghuk kalngasngwaaghaghhaak ilanga aywaan tunganani ilanga uughqan.
Taakuklu kalngasngaaghaghhaak yugem iinghutaqegkek saaftesqegpenakek.
Kiyaghlluteng maaten tungtuquyaghyan aghnaq sumeghtaghaghyalghiimi, Sanganllaam kalngaggaak ukuk iinghutaqakek?
Enta ilanga esghaqaghlakun!
Ketfaghluku aghnam nusugraghyaqenni awergham amiiraa uglapiglleghhii nusugraghaa.
Saaghwamikun mayughteghllagaa.
Iiwen wata asinganun kaawaquq, uguqaamalghii.
Asinga kalngagem kenghuftuq.
Iiwen tallini sayuwaghtaqaa yuuk qefliqumaghmi qakma kaataquq.
Uguminaghhalek aghnaqsa qaamnapineghllugllapiwaa!
Iitghutkelluku saguyagni tugulukek kallagaghyaqenni uteghlluni umyugaghmineng awergha kanaghquusimalghii kalngaggaghmun.
Taanallu aghnam tallii kallagaghyaqenni saguyagmineng uguqellghiisiimakanga.
Taagken kenlanga aghnaq nagalluni yugmeng lliightuq.
Pineghlliqnaanightuq.
Kiyaghsimalghiit pinitun.
Ilangani yugem nuliini pimakanga, Aghyuqigasin?
Aghyuqeghngaaghmaqun naten pilanga!
Yugem pilataghaa, Whavegqun tagiighten!
Yugem nenglum qukaanilnguq sagleghaq pakigumakanga.
Aghnaq agigsalghiimi sama Egeghaq esghaamakanga enkaam mengteghaq nayuquvinghaani masisu allighat taawa mengtegham qaayngakun mateghqughluteng.
Ighnegha aghnam nuyekliq aanumalghii mengteghameng.
Atkuga negilleghllak saama iqaghllak.
Aghnaq qiyayaghtuq.
Sama pimalghiit, Eslallugughtaa.
Allighat iteghqughtekii!
Yugem aghnaq tuuyngakun pakigumakanga, Tawatenngam!
Enkaam sagleghaq nenganun llimakanga.
Yugem aghnaq pimakanga, Aanluten yughqutameng ghhiitaghluten ighneghpenun pamavek aglaatesqennaketen uyguquutesqelluki.
Uyguquunneghmeng apeghiiqaki tagitesqennaketen.
Llaaghanwha aghnaq tawaten pimalghii.
Uyguquulluki tagisimakangit.
Yugem pilaataghaa, Maalghum quyngim sigutangi paasquutiki.
Enkaam ataasiq allaghhiinam awergham melqwaneng ikulluten imegnaken ilanga tungtum amiineng.
Alighpek inglunga quyngim unguvalghiim melqwaneng ikutaqluku imighnaken.
Enkaam ama inglunga enraq mengteghameng savighhuutaqluku imighnaken.
Laaghanwha aghnaq tawaten pimalghii.
Apeghiighyan aghnaq yugem sagleghaq awitutkelluku pii, Taana elpek tagitkan ighneghen kelqennaken.
Una uyughaa whangamni unegllequq.
Ukiglusi nateqliskufsi quneghlluten alighpek inglunga efsugunnaken enkaam inglungallu.
Enkaam mengteghamun iitquvek taakuk maalghuk sigutek paasquutngalghiik ama quneghlluten efsugunnakegken.
Enkaam ighneghen nuyekliq taglaqan uqughutaghqaghhaq esghaghyaghtiisqennaken tekegham awatanganun uyughaqullghiignun anengaa sivuliiluku.
Taagken yugem naakullghiik ukigsimakek.
Tuusimalghiit Egegham kelutangani.
Tuusameng aghnam qimeghlluni aligni efsugullukek esghaghyalghiimi mengteghaq, ama saaghwitni quyngiq.
Iteghluni qunaghmi paasquutngalghiit quyngim maalghum sigutangi efsugulluki esghaghyalghiimi awerghaghllak allaghhnnaq amighllak minglliquumakanga.
Egeghaghmii yuggaq aanluni unanguluku kelutmun esghaghyalghiimi pika esghaghii Quyillget.
Amenam yuggaq taglaamalghii.
Kaalluni iteghyalghiimi iflakaq nunalgutmi nulighha esghaamakanga.
Iteghyan aghnam ungipaghsuumakanga ighneghmineng nuyeklighmeng enkaam ugimineng.
Yuggaam ungipaasimakanga.
Neghluni aanaqsan quyngimeng tuunumakanga.
Enkaam ighneni lipeghsaamakanga taglaqiisqelluku.
Llaaghanwha ighnegha taglaamalghii.
Naangan neghesluku allaneng pilugugluku nutaghaastaghhiinaghmeng uyughaqullghiik llilaamakek amavek tapgham awatanganun esnighqwiisqellukek asanut anengaq sivuliiluku.
Nagaqughluni uginga aghnam nutaghaq nuliini enngaatall agliisqelluku angayuqiitnun aanesimakanga.
Taagken yuuk taglaamalghii tespikavek utuqamun nuliighminun.
Esnighqwak taglaghyalghiimek aghveghmeng mallungumalghiik.
Nunalguteteng kelgughluki pilagumakangat aghveq.
Taagken aghnam quyngimineng amilighaqluki awerghalighaqluki awalightughii nunalgutni.
Taagken kiyaghsimalghiit iwerngam aghyullghitnun.
Qamagtuq.
Tefaay.
Esnaghmii Enkaam Quyillek
Kiyaghsimaaq Qigimi yuuk neqengyuqaq.
Kiigunneghagu qayaghtuneghmini unakaqegkanga masingka uksumi naamatkaghqaq neqa.
Ayumiinneghagu uksaaghmi nutaan sikulinghagu Yagrakenutaghmii Quyillek yuuk pirughsaghtughaqelghii Qigimun.
Aglagnaqenghani Quyilleni esnaghmiingan iwemgam usitutalangatun tuunaqegkanga neqmeng.
Naqam uksaaghmi tuqutiighvik kaanneghani Qigimi yuuk Quyilleggneghani angyani neqmeng usiluku Quyillgan esnaghmiini tuunaqegkanga inglut ataasit amilighluki qallukaghmeng.
Naqam piiqegkanga, Enan ayumiqun tuqutinnaghamken.
Ayumiinneghagu tawatestaghhiinaq.
Maaten ilangani Qigimi yuukuksaaghmi Quyillegsan emta Quyillgan tawaten uglaghqakaan tuunluku angyaghhutameng pimakanga, Sikulighaku pirughsaghtughllequnga elpenun.
Tengutaghhaghmeng yataghqutaghhnakevnga.
Llaaghanwha esnaghmiingan aangghumakanga.
Qigimun aglaghyami amsakaghtam amiiqaa siiqluku esnenga amiiqam tuughlluku siqlugam paaynganun petugteghuumakanga.
Taagken ayveghem tenguganeng imiimakanga iwemgam esleqaghaghlluku.
Enkaam meq kumlalluni lliighyan siqlugam tengutam paaynga meghmeng kuvughtaamakanga.
Llaaghanwha siqlugaq imaghtuumaan kumlaghqumakanga.
Qigimi yuuk mengteghamesimaluku qakma kaasimalghii Quyillga pirughsaghtuq.
Yugem aanvikumakanga aqelqani atkungunani naqam nasaperaghluni aghillugluni.
Quyillgem aqelqaan esnaghmiini pimakanga, Aqlaghaghhalek mataghpek saquzin?
Sangwaqun aallakun!
Naken atkugkameng amiingigalnguunga.
Elpek amiilitaqegkevnga qallukaghmeng.
Taagken iteghlutek neneghmeng taqsameng Quyillgem esnaghmii aapsimakanga, Nagutuq uksaaq tengutightesqelluten piyaqemken?
Legan teskana kiyaghtuq.
Ulimasimamken.
Enmis aqfalteggu.
Llaaghangwha aanlutek siqlugaanun atghaamalghiik.
Siqlugamun kaasamek esnaghmiim pimakanga Quyillek, Esgha taana saaqsigu nusuggu.
Siqlugam paaynga ilangqullaq katam amiiqam putungi aliilluteng.
Quyillgem akisimakanga, Uuk kaku samam!
Quyillek sivughaamalghii tengutameng nusugunneghmeng.
Sivughaghyan Quyillek esnaghmiim atghilegmineng putungikun amiiqaq kaguluku sayugaghsaqenni siqlugaghtuumaan piiksigaghlluku tengutaq amiiqaq nusugaghsimakanga.
Quyillgem esnaghmii pimakanga, Uuk kaku nalleghitaquten!
Taagken Quyillek tengugmeng usilighiluni aghulaqumalghii.
Ayumiqun uksaaghyagu awen Quyillegtelleghmeng kingutaghaghlutek atakullghiik Yagrakenutamun Quyillegsimalghiik.
Kaasalghiimeng Quyillegtaghyagllak qemgughusimalghii.
Quyillgita esnevaghvikluki pimakangi, Kii nalleghitaqusi!
Sangafsi mulughtaastek?
Utaqaqiimsi.
Legan tawaten aghneghmi Quyillek tuqutiighumalghii.
Sivulighpigaluku esnaghmiini Qigimii tuqluumakanga.
Pimakanga, Elpekunguvalghiimeng aghnameng ataasimeng sigutanginnaqamken saama tallimaneng tuqutilleqamken ugmestaaghhaghmeng pilugugkameng amiilighluki.
Taagken yuuk atakullghiik kellutek aglaamalghiik Qigimun.
Uksughlluteng upenghami quyngim ighnillghan kingunganeng suna taana kaata Quyillgat Qigimun.
Kaalluni ungipaamalghii, Quyngighhaghsi pama maalghiimaaq.
Whangkuta Quyillegni quyngiput malghugegneng ighninghata aallghi tuqutaqaput.
Yugem Qigimiim atangan nanevgaghhaampimakanga, Quyngit malghighngiita whangkunni esnaghmiini avangitut agleghitut qayughllagmi whangkuta qikmit saghligaput ighniiqelghiit uglapiglluku tuquqiigalkeput.
Maaten quyngighhaghput malghighngaan nepighulluku tuqutegpenaan aallgha ighnighngaan.
Elpek quyngiqenghiitan esnaghmiit pikaat.
Llaaghanwha Quyillek aglaamalghii.
Qigimiit Quyilleggneghmeng taaqumalghiit.
Yuuk Qigimii aghvengyagutuq ukileghyagmeng.
Maaten ilangam uksaaghmi Quyillgat pirughsaghtughluni pimakangi, Quyngighsi pama nulaaquq sukalluni naqam pinipigtuq ukileghyaperuwaaq.
Taagken qafsinat uksut atughluki tagilaataamalghii Quyillgat.
Enkaam pimakangi, Agmangam3 esnametegpenasi.
Quungvaghhasi.
Masingka pama quyngighsi uglaghimaaq.
Llaaghanwha Qigimiit qamilguumalghiit Yagrakenutam kelutanganun.
Nekegsimalghiit awen Quyillegteng sivuliqluku ellngit esnaghmiikuvinghaat tunuqliiluteng.
Quyngighteng mengteghamun tagisatgu esghaghyaqeseng imaninguq inglaminaghtuq ukileghyaperuwaaq.
Tawani kiyaghsimalghiit.
Maaten ilangani Qigimiikuvinghaam nanevgaa nanevgaghhaam nuliini Dimakanga, Enta ighneghput pamavek quungvanun tukughqaghhaanun vaghisaghtuulteggu.
Llaaghanwha nutaghat piluguteng meteghllugmeng qaspiqutighluki yataghqellutek aghulaqumalghiik.
Tespagani quungvani igleghllutekmengteghatmaalghugneghet esghaamakangit.
Sivulighteggun mengteghatgun kaallutek iteghpenatek uughqiitni qavaamalghiik.
Qesiqun kaatfikaqeftaat Quyillek ighnelek panilek.
Taakuk avaqutakek tespamantaqeftuk aallghani mengtegham.
Unaami mekelghiiq quyngimeng atghaghluni atami mengteghaanun aglaamalghii.
Kaalluni uqeghhmi esghaamakek aqelqak maalghuk.
Qavaghaqeftuk.
Pilugukelghiik meteghllugem amighqwaaghaneng.
Qaprakaneghmegni meteghllugem melqwa anuqataghaam tengqataqegkanga.
Iteghluni mekelghiiq atami mengteghaanun ungipasimakanga atani tawaten ayuqelghiineng aqelqaneng.
Atangan mekelghiiq pimakanga, Iitghesqiki!
Saqungwaat?
Aanluni mekelghiighem itegamineng taghsaamakek aqelqak.
Iteghtugnguq.
Iteghyata yugem aapsimakangi, Kiii natmun igleghtaastek?
Arekull taawa taawangiinaghhaq whamighput tukughqaghhaanun ivaghitngwaaghput.
Uuk legan tawa panilegpigunga.
Tukightughtilleqamsi.
Yugem ighneni pimakanga, Aglaatiki elpesinun.
Neghyaghtuutiki.
Aanluteng aglaamalghiit.
Sivungitni mekelghiiq kaalluni nayani pimakanga, Enngaatall atamta aanghutaaten seghlepestaaghnun.
Sakighhaghqaghten kaaskata esghaghlleqaten.
Aklumasipigut.
Talwa meteghllugem amighqwaaghaneng pilugukuk.
Aqelqak kaallutek iteghyagta aghnaghaam esghaghyaqenni imani ukuk pilugugllugllagtuk.
Utuqa allighaq saaglluku taaggun aqumesqumakegket.
Neghyaghqameng ketfaasaqmegtekek quyngim nefkuuraa taagkaghtaq tukruughqwaaghllakaq iqlugllutek aghtughlutek neneghmeng taaqusimalghiik.
Qavaghluteng unaami yataghqesata aqelqat mekelghiighem atangan ighneghminun atghaatesqumakangit quyngilegtimeng.
Enkaam yugem panini ighsaghwaaghngaan qiyaghngaan aangghunnaqniluni wanlegi maligutesqumakanga.
Aghtughyamigu ellmineng qaghlughiluni panini qaakluku atghaamalghiit.
Iiwen esnamun tunganganilngughnun Quyillegnun aliighaqut uka quyngilegti paayghi aliighaquq.
Kaasalghiimi imaniguq quyngikek pinightuk ukileghyakegtestaghhiinaak.
Yuga imaninguq atkukegtuq nughaghmeng ukileghyakegtaameng saama mekelghiiq nukalpigaqsa seghleghuqaghta.
Nanevgaghhaq pilugugllugalghii qaakluku aga uteghsimalghii.
Quyillgem panini pimakanga, Qayugham wasaq ighsaaquten.
Langetaq aagna ugikaghqaqan.
Panigan akisimakanga iqlighsimaghmi, Imatuq!
Quyngimun kaalluteng aghuliighumalghiit.
Quungvam Quyillgita quyngiq esghapagyaqeseng imani uglaghtuq naqam ukileghyaperuwaaghllak.
Nanevgaghhaam ighneni pimakanga, Mekelghiiq una elpegun kaatesqennaqaqa.
Iitqan allighallugkun aqumesnaaghan.
Enkaam ketfaannaaghan upenghaghtam ayveghem tukighuggneq qasiqam nefkuuraaneng.
Enkaam neneghmeng aghtuqagu pinaken, Wasaq elpek nanevgat neqlightughaqaten ggutangiitkat tukrugllagmeng.
Whangkutallu esnam neqanganeng tukrugsiqayugukut.
Ikiwan elpek gguutkegtaq wha aghtughtuten. Wetku kinguvaqun pinitun neghesnaken.
Una atanga panikullghiik whangamninnaaghtuk.
Llaaghanwha nanevgaghhaam ighnegha tawaten pimalghii atami apeghtuusatun.
Nanevgaghhaam quungvam Quyillga qevuulluku upughasimakanga piniqullghiik.
Unaami aghulaqnaqsata aghnaghaq unegsimalghii enngaatall awen aghnaqluni.
Taakut quungvam Quyillgi usimakangat esnam neqanganeng allaghhiinaghmeng.
Kiyaghsimalghiit iwemgam aghyughinalleghmun.
Tefaay!
Qamagtuq.
Yuuk Enkaam Qateghyiighaghhaq
Yuugnguq iimna aghvengyupiglleghhii.
Maaten ilangani nuliini pimakanga, Enta tanpeghhmeng akmagutangllaa!
Llaaghanwha tusaqinaghpenani nulighha akmagutangllaamalghii tanpeghhmeng.
Taaqsakek akmagutak tanpeghhek qateghyiighaghhaq akuqaghluku kanaghlluku tesqamavek pimakanga, Kevgaqnaqamken anguyamnun sughugisqelluten.
Taagken tanpeghhek akmagutak miluullukekmeghmun kesimakek.
Anuqem akmagutak tengsimakek iwemgam natmun.
Meghem iteghpenakek uvlugem qapragsaqegni ullghitaghsaqegni akmagutak qateghyiighaghhaq mingughhusimalghii akmagutam nukeggnaanun.
Tagtalmi tepumakanga esnakun.
Qateghyiighaghhaam akmagutam allungaga vuveghqughyaqenni reghighsimakanga.
Taagken aanyalghiimi tepumakanga tapghaghllakun.
Qateghyiighaghhaq taglaghluni tapgham qaaynganun vegaaghqun aviightusimaluku sunanguq taana yuuk.
Yugem kaalluku qateghyiighaghhaq nenglaqumakanga.
Pimakanaga, Kii, qateghyiighaghhaq nani nukeggnaaghqeghllagsin?
Sughuguunga elpenun.
Yugem nenglaqluku unisimakanga.
Mengteghaminun kaalluni nuliini ungipaasimakanga, Qateghyiighaghhaq tapgham qaayngani vegaaghqun aviightutaqeftuq.
Legan nukeggnaghllaguuq.
Aapsaqegka whangamnunnguq sughuguftuq.
Nenglaqlaataamakangat nulighqullghiik.
Unugyagu qavaasata qateghyiighaghhaq taglaghlum ungavigitnun iitghumalghii.
Iteghluni naniita mesiighanun mingughhusimalghii.
Melquni mesiighqeghllagyamigu ungavigneng nateghmun ateghluni sugerngengitgun kavirrakegtatgun aviightuusimalghii.
Iwerngaqun sugemgit mesiighqughtaaluki ugatanganun aglaghluni qavaamalghii.
Unaami yuuk nateghmun ateghluni qefliqumalghii, Kiii, qamay ungavimta sugerngangi seghleghuut whaa legan mesighllaguut.
Uguminaghnaghhalek enankinam saam yeghrat nukeggnaaghqeghllagumaa.
Uganguq uwatanganeng aleghquumalghii, Piyaghamkenta sughuguunga!
Uguminaghnaghhalek qateghyiighaghhaq una! yuuk pimalghii.
Enkaam qateghyiighaghhaq malighqaghataghluku tuguyamigu piigughluku eslatmun egsimakanga, whaten pimaghmi, Enngaatall aglaa sughuggaaten!
Unugyagu qavaasata qateghyiighaghhaq iighwiighluni unguvaghyalghiimi jaighqutameng ghhitaghluki uyguquutaamalghii.
Masingka takuyaqminiki yugem mengteghaanun mayughluni qaakgit tapghangllaqamineng yughqutameng kenlengikun qamqaghsimakangi.
Iquga tapghangllaqami qamutighluku aasimakanga.
Enkaam qateghyiighaghhaam unulqusiq mengteghaq quulmun yaqiisimakanga.
Iiwen unugem qukaaneng aghvighaquq kenlengakun mengteghaq mengqughtaghluku llighaqaa.
Qateghyiighaghhaam sagiqusimakanga.
Qenwatlu kenlengakun mengteghaq ghhataghaghsimakanga.
Ghhataghaghsamigu qateghyiighaghhaam mengteghaq atghaasimakanga meghem qulanganun.
Taagken qateghyiighaghhaam mengteghaq meghqun llikestaamakanga.
Qamanguq yugem pimakanga nuliini, Uuugg naken enraq meghem iteghtinkut?
Enta qiinqaa!
Llaaghanwha aghnaq atqaghlluni qineghsalghiimi uzimun meghllak esghaghaa.
Ugini pimakanga, Meghmun llighumakut.
Uzimun meghllaguuq.
Iiwen aghnaq nepiighaquq qakmanguq kaakeggneng pimalghii, Piiqsaghamken, sughuguunga!
Yugem qateghyiighaghhaq naten piligu aanvigilnguq.
Qateghyiighaghhaam lliyaqenni mengteghaq aga kalevumalghii.
Meghmun kaasaghtughyami qateghyiighaghhaq makuggnaqsaghtuq.
Aghtuumalghii.
Ellngallu mengteghamun maligulluni kalevumalghii.
Qamagtuq.
Aghnaghaghhaq Angayuqiilnguq
Aghnaghaghhaghnguq iimna kiyaghsimaaq angayuqiilnguq.
Taawangiinaq apalek enkaam nengyullgaq.
Maaten ilangani nunalgutangita aghnaghaat kelgumakangat aghnaghaghhaq aghulaghqughnaqniluteng.
Llaaghanwha aghnaghaghhaq aapusimalghii nengyughhaghminun.
Aangghumakanga ellngallu maligutesqelluku aghulaghqunun.
Taagken aghulaghquumalghiit aghnaghaghyaget.
Tespagani unataamaluki allaghhiinaghmeng piitkameng tagitugughusimakangi.
Atghamun aghnaghaghhaq piyaqeseng aviituq.
Taagken aghnaghaat alingluteng angayuqameggneng aghnaghaghhaq tuqlughaghaataghyaqeseng akinneghiiti aghnaghaghhaam.
Ima aviituq.
Aghtughluku tuqlughaghaataneghmeng miiwen sivumeggni atghaamanayukan aghnaghaat mengteghamun atghaamalghiit.
Kaalluteng aghnaghaat mengteghaanun aghnaghaghhaam aviituq.
Aghnaghaghhaam ilangi aviilngaghyamiki qiyaaghwaamalghii ivaamayaqangi aviisimalghiit.
Yaghleginguq suna taakuk payek.
Aghnaghaghhaq payem saaghwani qiyakestaghngaaghmi qavaamalghii.
Qavaamaluku iwemga taghsaamakanga.
Taghtughyalghiimi aghnaghaghnguq suna taana nunalgutkenghilkaanga.
Aghnam aghnaghaghhaq aapsimakanga, Saaqsin tawani?
Aghnaghaam akisimakanga, Aghulaghquuyaghlunga tagitughughsagu ilanka iflaamaanka.
Entaqun unillunga atghaamaat.
Iflangwiiqlunga ilanka aghtughluki ivaneghmeng whani qavaamalghiinga.
Aghnampilaataghaa, Tagi maligtinga.
Qamavek iitgheltung.
Llaaghanwha iitghumalghiik.
Iteghyalghiimek imaninguq aghnam nenglunga qetngightuq naqam nenglungan ugatanga allaghhiinaghmeng neqetuuq.
Aghnam aghnaghaghhaq neghesimakanga mangtagmeng enkaam quyngimeng.
Aghnam pimakanga aghnaghaghhaq, Wiin whani kiyaghten.
Unaaqutaqegkagu aanaqegkuma whani utaqaaqinga.
Igataghaqegkuvek neghyukegkaghpeneng neghaqi utaqagpenanga.
Qavaghlutek unaami taghtuneghmegni aghnaq aanaqelghii.
Aghnelqusiq aviitaqelghii.
Wetku unugyaghtuumaan tagineghmini itghutaqelghii tungtumeng ilangani pilakameng mangtagmeng.
Aghnaghaghhaq apangan enkaam nunalgutangita ivaghyaghluku aghtughyamegteggu aviisan qenwat wisqaawisimakangat.
Maaten ilangani aghnam aghnaghaghhaq pimakanga, Elpeknegpenun aghyuqaghsigasiin?
Aghyuqeghngaaghmaqun naten aglaghlanga.
Naantat apanka nallukegkenka.
Aghnam pimakanga, Whaa qavaghyaghtughtunga.
Qavaquma angatumeng taghtughnaanghitunga.
Qemall elpek aghyuqellequten pellaghyugllequten.
Apagpek sama suumqenneghmeng elpek qavaq palaghhaq atuqaqaat.
Repall iiyngiqaghtiighumaat.
Ighivganghagu qagughmigullutek qavaghnaqutkaquk.
Wetkuqun elpek maliggnakevnga.
Aghnam aangghumakanga.
Whaa apeghtughnaqamken vuvallami egmightaataskuyeng kayaalqennayukangaten.
Aghnam saguyak tugulukek ilagaamalghii alignaghtaghumalghii.
Aghnaghaghhaam esghapagumakanga.
Apeghiighyami aghnam aghnaghaghhaq aapsimakanga, Qayugham liisin?
Aaa liitunga.
Legan atghaghluten vuvallakufsi tawaten pilghaaten.
Ahaam pilugugi.
Atghannaqamken.
Llaaghanwha aghnaghaghhaq pilugugumalghii.
Taagken aanyalghiimek nutaan uksaaghaqeftaa.
Atghaamalghiik.
Atghaamalutek unugumakanga.
Kaasaghtughyameng aghnaghaghhaam mengteghaanun aghnam pimakanga, Uteghhnaqunga whanga.
Ellnginaghpekkaallghaten.
Aghnaq aga uteghsan aghnaghaghhaam uteghmun qiivyaqenni kaynga aga maaten tumangitgun pangalgaqeftuq.
Aghnaghaghhaq kaalluni amigem reghillghakun qineghsalghiimi qama apakek qagughmigullutek qavaataqeftuk.
Aghnaghaghhaam tenglugtuumaan amik qamayaghmighyaqenni taghtughsimakek.
Qama pimalghiik, Kaay llangaqa eltughaghhamta menga!
Aaqun whangangunga taginga.
Enmis sukalluku qalpeghutengnga!
Kaay eltughaghput taguq!
Qalpeghusimakangat.
Iteghyalghiimi apangita iiyngit qavaghlaaghigallgjiem iqeghtiighluteng.
Eltughaghteng neghesluku qavaamalghiit.
Unaami aapqughaghyaghaat apagkenkallu enkaam aghnaghaatlu tagiluteng aghulaghqulgutangita, naken pitanga.Aghnaghaghhaq aksaqngwaaghumalghii.
Taagken aghnaghaghaam apanga vuvallamalghii.
Sughukaq tagilaghaalluni neghunneghmeng taaqsameng ungipaghaasimalghiit.
Taagken aghnaghaghhaam apanga vuvallamalghii.
Taagken alla neghulluteng enraq egmiightataasimalghiit alignaghtaaghusimalghiit.
Ilangita sungat kagimlluki saguyameggnun qaakluki saguyateng kallagneghmegteki sungat iighwighaqut.
Enraq ilangita tugutangi ayveghem mengqutun ulqaghtaaghaqegkangit.
Aghnaghaghhaam nengyughhani pimakanga, Whangallutuq egmightaataqalghiinga.
Nutemnguq apanga pimalghii, Sameng piiqa?
Sanaqaqa?
Aghnaghaghhaam nengyughhaa pimalghii, Ellngallutughnguq egmightaataqalghii.
Leganmi saaqa!
Nutemnguq ilangi sughukam aghnalqwaaghit pimalghiit yakuqluteng, Aghnaghaqraaggaq agghiyugnepiwaa!
Kimaawistiinaquq ilangitneng alignaghtaaghnaqelghiineng.
Aghnaghaghhaq ketfaghluni saguyak tugulukek ilagaamalghii.
Ilagaamaluku ukanguq suksugllak aliighumalghii.
Iiwen piiqut amigkun uga qagit kasugusimalghiit ilutmun nateghmun.
Aghnaghaghhaam saguyagni kallagaghyaqenni qagit ighhusalghiimeng nateghmi siipsimalghii tepaq allaghhiinaq.
Aghnaghaghhaq nekevluni signeghegneng tugulluni tamaken tepameng imighlukek signeghegneng sughukaq tunquumakanga.
Qamagsamigu tunquneghmeng enraq siklameng tungsimalghii.
Tuunyatni uwatanganun aglaghluni mingla siklaghyaqenni allaghhiinaq tangiqaq peksigaghsimakanga.
Itagnatun signeghek tugulukek imighaqlukek tamaken tangiqameng sughukaq uyegsimakanga.
Qamagsamigu mumeq tuguluku aghnaghaghhaam mingla kenuqaghyaqenni meq meghrakegtepiglleghhii maaqumalghii minglenganeng.
Meghutmeng tugulluni meqsilaamakanga tamaghhaan sughukaq.
Taagken kenlanga aghnaghaghhaq ugpeqsalitaat.
Vuvallaneghmeggni aqfaqegkangat nunalgutangita.
Qamagtuq.
Qatelghiinkuk Amaankuk
Qatelghii tapgham qukaani mallungluni ayveghmeng neghumaluku sunanguq taana amaa.
Kaalluni amaam qatelghii pimakanga, Whangallu neqaghlanga.
Igatapigtunga.
Legan neghi.
Uglaghllagtuq.
Whangangingaghma naangnnaanghitaqa.
Llaaghanwha amaallu neghumalghii.
Iwemgaqun kepsughlutek neghlutek tapgham kelutanganilngughmun uusneghwaaghmun mayuumalghiik.
Qaygeghsamek qatelghiim amaa pimakanga, Whani yeqay meghnaaliltung.
Wiin qavaaltung.
Llaaghanwha amaa aanghumalghii.
Tawani uusneghwaaghem qaayngani ingaghquusimalghiik.
Qatelghii qavaghpenani teghhumaamalghii.
Amaa qavaghyan whaa tungunghaqasan qatelghii nekevluni tamaani qemgughtimalghii ayveghem kuyapegaaneng.
Qafsinat ayveghem kuyapegii nuuvulluki amaam paapgakun qilleghsimakangi.
Enkaam amaa taghsaamakaanga.
Qatelghiim pimakanga, Anguyaget sughuget whaa kaasaghtuungestaamiikung.
Uusneghwaaghmun mayiigaqut.
Whanga qimagnaqunga.
Elpek saaqsin?
Amaa qaviinamaatkun nekefqaghlluni pangalegyalghiimi kelutmun uka tunganganeng kavleggalek.
Naqam paapga aqniimaghmi.
Amaa sumeghtaghaamalghii, Seghleghhalekkaannaqaatnga anguyaget.
Tuqunnaqaatnga.
Awitwuwaqlu papemkun kiitegtaatnga.
Sangami paapka aqnighaqa?
Amaa iwemgaqun qevuulluni qimakaq tuqunnayukangatni.
Qimaguqestaghngaaghmi kinguminilnguq kavlek almesiqngiinaghyagu saama pekapigsami amaa sumeghtaghaamalghii, Qaywaam tuqulanga.
Aghuliighutkelluku uteghmun qiivyalghiimi sughumeng esghaanneghituq.
Katam taawa paapgakun qilleghlluteng qafsinat ayveghem kuyapegii.
Amaa pimalghii, Uguminaghnaghhalek qatelghiipenaaq pekaghtepigtaanga.
Kergam taawa esghaqaghtekumken unguvallequten.
Qatelghiim kiiwek kaallukek akimun ayuqelghiik maligsimakek iwemgam esnamun.
Tawani esnami tepameng neghemsuglimi taglaamalghii esnam kelutanganun.
Pengughaghhaghmun kaalluni tawani qavaghnaqsami iyegni nusugraghlukek saaghwmikun llilukek qavaamalghii.
Taagken amaam ugumiyagulluku qatelghii tamaghhaani ivaghtaayaqenni.
Qenwatlu naalkeqaghsimakanga.
Qatelghii qavaghaqeftuq enngaatall umuluku naqam saaghwani iyek.
Amaamtaghsaghpenaan iiskekqatelghiimtutmaghtaalukek qageghqughlukek unisimakanga.
Kingunganeng amaam qatelghiim iwemgaqun qavagni nusuglukek taghtughyami iyegni tugunaqsaqegni aviituk.
Katamnaalkumakekqageghqughlleraaghinaak.
Qatelghii ayaaluni paneghluni tuqumalghii.
Qamagtuq.
Aghnaghaq Uyughalek
Aghnaghaq kiyaghsimalghii uyughalek.
Mekelghiiq aanigalnguq quunpeng itghumaghllak.
Nayaga quyngighqwaaghaqelghii.
Atghaneghmini gaaghluni uyughaqullghiik neghaqelghiik.
Aghnaghaq quyngimun aghulaqneghmini quyngighqwaaghutkelluku ulapaqelghii.
Atghaneghmini gaaghniighaqelghii saama pilugugmeng ukiniiqelghii.
Uyughani qelghaqsaqanga waran uughqaghmun aanaghtaqluku pisqelluku.
Iwerngallu mekelghiiq aanigalgnuq.
Maaten ilangani aghaghaam uyughani pimakanga, Whaa uninnaqamken.
Miitalgii seghleghulghiiten.
Taawa whaa sinumiggaan iflanaqnguuq.
Saama elpek langetaq mengteghiighunnaquten.
Aatagqun tukughqaghhanun i vaghiyaghnaqunga.
Qavaghluteng unaami aghnaghaq aghulaqumalghii.
Igleghsimalghii qafsinat aghneghet.
Ununghagu aghuliighluni ayaviini napaghlluku angyataghqelluni qavaghaqelghii.
Unaami taghtughluni ayaviini esghaneghminigu iqunighsimaaqelghii.
Tawaten iqunighlleghamun aghnaghaq aghulaqaqelghii.
Maaten ilangani iiwen siqineq tevighyaghtughaquq qemimeng agigsalghiimi kana neghllak esghaamakanga.
Nem akulangani aangqateghllagaqeftuq taam nunam yuga.
Aghnaq kilgaaqumeng ukigumalghii qemimeng.
Aangqaallghiit qungangitgun aagumalghii enkaam nagneghumalghii ingavek sivulighpigaghnun mengteghaminun.
Kaasami nagneghluni nateghmun iitghumalghii.
Taawa esghaamakangi malghugneghet ungaviget aywaan tunganganilnguut meketaghalghiit.
Tawavek ungavignun aywaan tunganganilngughnun iitghumalghii.
Aangqaallghiit lengaaghmeng nagaquusimalghiit taagken alingyugluteng taaqusimalghiit.
Nunam amatum sukatelleghpigaa aghnaghaq talwa nukalpiganeng aglaamalghii mengteghaminun.
Taana sukalnguq aghnaghaq tugunaqutkaqsaqangat aghtughaqegkangat.
Aghnaghaam kayalqiiraghmi kayalqaqegkangi nukalpigaat.
Wetku kina kayalqiilghii taana nulightughyaghqaq sukalngughmeng aghnaghaghmeng.
Aghnaghaq mengteghaminun kaalluni iitghumalghii.
Ungavigminun aglaghluni suugemgeni ikighsaqenni kelutangani iggasightaghaqeftuq nukalpigaqsa seghleghuqaghta.
Aghnaghaam naani tuqlughluku pimakanga,
Yeqay whanga gaaghlanga!
Naangan pimakanga, Imukun sangavek gaaghyugllagsin?
Panigan akisimakanga, Iwemgallu whangamneng gaaghyugtunga!
Taana aghnaghaq gaaghigasalghii.
Naanga gaaghtengwaaqsalghii.
Aghnaghaq ugkellimalghii tunughtullghinaaneng quyngimeng.
Ugusami angayuqani manisfikluki ugkemeng ellmi allakaghmi taagken iitghumalghii.
Aqelqaqullghiik neghlutek taaqsamek ungipamsugusimalghiik.
Tukaan aghnaghaam uygumalgutkennaluku atkugiisqughaghaqegkanga.
Aqelqaan piiqegkanga, Aglaghlunga alla tagikuma wetku tawani mataghhnaaghtunga.
Qayughllagqun kaynguyugaqelghii mataghhneghmeng.
Ellngallu aghnaalghii.
Qenwat pilugugtuumalghii ingaghsimalghii aqelqaq, qavaghnipiggnilimi.
Unaami aghnaghaam tukaan nunalgutangita nagaqughluku aqelqaq kaasimaniluku kelgumakangat aqelqaghniighnaqniiluku.
Llaaghanwha aghnaghaankuk aqelqaqullghiik aglaamalghiik aqelqaghniighnaqelghiinun.
Taagken kilgaaquusimalghiit.
Kelgusimakangat naayghaq sungaghyuggiinaq aliilnguq.
Taana naayghaq uzivluku uteghsaghqaat.
Taagken aghulaqusimalghiit.
Aqelqaq aghnaghaq igleghsimalghii aqfaalaameng.
Leganqun aga sivungani kilgaaqulghiinun ugleghutaquq sivulighpigaluni tukaa aghnaghaq.
Naayghaq aliighwaaghyamegteggu qevuullighaamalghii.
Taakwna kilgaaqullghii aghnaghaam naghughquumakanga.
Iiwen naayghamun kaataquq sivulighpigaq tukuni kaasimakanga.
Taagken qerngaagmek aghnaghaam tukuni sivuliqluku naayghaq uzivluku uteghsimalghiik.
Igleghsimalghiik.
Whaa mengteghat aliighwaaghyayegteki aghnaghaam tukuni pimakanga, Enta ingavek mengteghanun kaarragkiighutaghlluteng!
Aghnaghaam tukuni naghughlluku qevuulluni kilgaaquumalghii.
Kaalluni aqelqaq uteghmun esghaghyalghiimi taam nunaaghem sukallgha tukuni naghughlluku qevuulluni kilgaaquumalghii.
Kaalluni aqelqaq uteghmun esghaghyalghiimi taam nunaaghem sukallgha tukuni aghnaghaq uniteghllagumakanga, Nutemnguq tamakut esghapalghiit aapsimakangat, Naken uteghsin?
Aqelqaam akisimakanga, Enan kingulighhaghma kaaskuyeng ungipaannaaghiisi.
Tukaa aghnaghaq kaalluni pimakangi esghapalghiit nunalgutni, Aqelqaq piyaqangiitaghsi.
Matum nunaaghem yuga kayalqughtaagaa.
Sukateghllapigtuq.
Kitum ingluknaanghitaa.
Qemgaamtung naayghaq uzivaghpung.
Tagimun uniteghllagaanga.
Kilgaaquutkaq kaatquusan qamaglluni qemgughusan enraq tughumghannaaqumalghiit.
Taagken yuget mataghlluteng tughumghasimalghiit.
Aqelqaq ketfaghyan atkugtuumaghmi pimakangat tawaten tughumghanaanghinniluku mataghtesqelluku.
Aqelqaam akisimakangi, Whangkuta ima sivimemnneng kenlanga nunaaghnun nutaan piyuggaanemta mataghsigatukut.
Wetku alghighluku tawavek nunaaghmun pinemta taawa mataghsaghqaaghtaqiinkut.
Aglaghlunga alla tagikuma esghaghlleqaghsi uvinka.
Enngaatall tawani mataghllequnga.
Laaghanwha ugpeghsimakangi aqelqaam tamakut yuget mataghtesqughwaalghiit.
Tughumghamakangat yuget aqelqaat atkugtuumaghngaan.
Aqelqaq imani iknaqeghllagtuq.
Ilangi tunuvanghata ilangita atghaqluku mataawitaat iqunneghmeng.
Aqelqaam kayalqughtagaa nunaaghem tamatum yuga iknaqellgha.
Aqelqaghniineghmeng taaqsameng aglaghtuusimalghiit.
Aqelqaq tukughminun aglaamalghii.
Iteghyan tukaan aghnaghaam qevuulluku upughasimakanga iitghesqumaan ungaviget ilungitnun.
Neneghmeng taaqsameng aghnaghaam tukaa iteghluni atkugiisqughaaghumakanga aqelqani.
Aqelqaan pimakanga, Ungipaatamken leganiitek sagiqutaghpenga.
Mataghhnaanghitunga.
Aglaghlunga tagikuma yugusiqa esghaghlleqannatetulnga.
Aqelqaq tukughmi uygumalqiinaghnaqenghatni piiqegkanga, Qavaghnipigtaanga.
Ingaghhnaqunga.
Atkugtuumaghmi ingaghutkelluku qavaasighwaaghaqelghii qavanghiteghngaaghmi.
Unaami tukuni pimakanga, Aglaghnaqunga.
Sukallungatagillequnga.
Utaqanakevnga.
Aghulaqumalghii aqelqaq.
Igleghutkelluku aghnaghaq sumeghtaghaghaqelghii, Miiwen inga quyngighhaghput uglafquq.
Naagu inga uyughaqa ighsanitalghii, paneghluni tuquuq.
Uusneghwaaq quyngighqwaaghvikumtaani kaalluku agigsaqenni iitekkana quynighteng esghaamakanga.
Quyngim awatangani guughngaghmi yuuk kaamgegni piginghi sivughtughaqeftii.
Aghnaghaam igkaghaghluku kaasaghtughyamigu upughhnaqepiglluku waakestegpenaan teskanavek metngeqaghviksaqenni iiwennguq ama quyngim awatangani.
Taagken aghnaghaam piyaqenni uyughani liisuqumakanga.
Piyugmeng takuluku nayagan uyughani pimakanga, Tawaten pisqelluten piiqsaghamken.
Ahaam atghaghluten neghyaghtuultung.
Inga qantagham tungtuusimakanga.
Taana aagvikelteggu.
Llaaghanwha tungtutamikun uyughaan nayani aagusimakanga.
Mekelghiighem tungtutaani iisqaghmiigumakanga.
Nayagan pimakanga, Gaaghusaghtughnaqamken.
Sivullgaaghnaqamken.
Aghnaghaq uuvganeng taagken kilgaaqumeng ghhataamalghii.
Mengteghamim kaasaghtughyami uteghmun uyughani iisqaghmilek tungtumeng esghaghyaqenni tungtunganeng maligsaaghaqeftaa uyughaan.
Aghnaghaq piyugumalghii enkaam uyughani pimakanga, Enankin yugulghiiten.
Inglukusagusaghqaaghsimaaten yulgutevnun.
Kaallutek aghnaghaq aftaatkelluku tungtumeng gaaghumalghii.
Ugusami neghutkelluku uyughani ungipamsugusimakanga aqelqaghniilleghmineng ataasimi nunaaghmi.
Pimakanga uyughani, Iitek tazinga aghnangusimayaghamken.
Miitalgi mengteghaat sivulighpigaaguq.
Ayumiini kaaskuvek wiin iteghpenang.
Uqeghhmi mataghhnaaghtuten.
Atkugiquvek upagullghiit pinaghaaten, Atkugiisqughaghaqaghpesinga.
Taawa yugusiqa esghaghteggu!
Enkaam mengteghamun iitquvek esghaghnaaghan aghnaghqan.
Ungaviganun iitquftek aghnaghaq pinaken, Amsikaghtesqughaghaqegkevnga.
Enngaatall amsikaghhnaqunga. Naqamllu aqelqaghniighnaanghitaaten.
Whanga apeghiiqaqaatnga.
Ikiwan whanga aghnaq kayalqesimangitunga.
Qavaghluteng unaami mekelghiighem nayagmi ayaviigha wanitalek tuguluku nayagmi apaatellghatun aghulaqumalghii.
Wata palaghhaat qavat atughluki qemiq agigsaghqani kaasimakanga.
Agigsaqenni neghllak esghaamakanga.
Tawani aghuliighumalghii.
Whanikuneghsiimakanga.
Iiwen siqineq ikaliiqaa, akulmi nunaaghem yuga qemgughuteghllagumalghii.
Taagken aangqaasimalghiit.
Katam siqineq tevighyan mekelghiiq qemimeng ukigumalghii kilgaaqumeng.
Angqaallghiit akulangitgun igleghaamalghii ingavek sivulighpigaanun mengteghanun.
Kaasami mengteghamun uqeghhmi aghuliighumalghii.
Aangqaallghiit lengaghmeng nagaquusameng taaqusimalghiit.
Pimalghiit, Awituwaq aqelqaq akuwaaghniimna kaatuq.
Enkaam tazingavek sivulighnun mengteghanun aglaghtuusimalghiit.
Aqelqaq kaallghii upagumakangat.
Upagut tagilaghaasata mekelghiighem aqelqam pimakangi, Atkugiisqaqaghpesinga.
Taawa yugusiqa esghaghteggu.
Atkuni mataghsimakanga.
Upagut whaten pinginaghii, Ahaam aghulaqutek.
Uvinganeng esghaalluteng nukalpigat aghulaqusimalghiit.
Aghulaqusata mekelghiiq atkugluni iitghumalghii nateghmun.
Iteghyalghiimi nateghmun esghaamakanga aghnaghaq gaaghaqeftuq neqmeng.
Imamnguq ineqsunaghtuq.
Kaay tagizin?
aghnaghaam pimakanga.
Qamavek ungavignun iitghi.
Gaaghaqunga.
Sukalluteng ugulleqii ugket.
Llaaghanwha mekelghiiq iitghumalghii ungavigmun.
Ugusami aghnaghaam angayuqani ugkemeng manisfikluki iitghumalghii ungavigmun.
Iteghyan mekelghiighem aghnaghaq pimakanga, Amsikaghtesqughaghaqegkevnga enngaatall amsikaghhnaqunga.
Amsikaghhneghmeng taaqsan mekelghiiq, neghumalghiik aleghquusimaghmek aghnaghaankuk.
Qavaghluteng unaami aghnelqusiq yataghqumalghiik.
Unaami aghulaqsaghqak.
Naqamllu naagu aqelqaghniighyunghiitaat aqelqaq.
Llaaghanwha qavaghluteng unaami quyngilegtimeng atghaamalghiik mekelghiighem mengteghaanun.
Kaallutek mekelghiighem nayagan upughasimakanga ukaani.
Aghnaghaam ukuk esghapagyaqegni nayakullghiik gginiik ataasiistukanik.
Taagken kiyaghsimalghiit.
Aghnaq aqsangluni ighniyalghiimi mekelghiighhaghmeng.
Maaten ilangani yugat aviilluku nayaga qulilluni qulitusiini kuuvluku eslamun, iitghumalghii iqlighaghluni.
Ukaaghan aapsimakanga, Sameng nunalgutevnengllu waamtilqa.
Igleghsuggaanemta ima sivunemneng mataghsigaanniluta piiqegkemsi.
Naten mataghllanga kaynguyugaqelghiinga mataghhneghmeng, qayughllagqun aghnaalghiinga.
Ukaaghanllu neqangughluku uygumalleni ama mataghtesqughaalleni, qemgaagmek nenglaasimalghiik.
Uyughani tagiyan pimakanga, Unaami ukavek uughqan tunganganun eslughllequnga.
Yugusiqa ivaghilleqaqa tukughqaghhanun.
Uyughaan aanghumakanga.
Uyughani pilaataghaa, Naqamllu whaa elpek pengegniighutaaten.
Masingka nemetwhayaaghtaaten.
Llaaghanwha unaami angyataghqameng akmagluni aghulaqumalghii uqeghhmun.
Kingunganeng uyughaa taghnughhangughluni kiyaghsimalghii.
Saama quyngit nulamalghiit.
Qamagtuq.
Aghnaghaq Ulghaaghughtekaq
Ungipaghaninguq imani aghnaghaq ugineghmeng ighsatalghii.
Enngaatall angayuqiita aangghutaqsaqangat.
Aaam, taawa esghaghamken!
Aaningam!
Ataasimeng qavanghata llaaghanwha aanaqelghiit yuget.
Upupeng ilanga yugem ugiksaqunigu llaaghanwha ilanganeng piyaghaat legan ataasimeng qavanghata piiqelghii, Aaam, aaningam!
Taawa esghaghamken!
Qenwat nunaghllak qamagsimakanga.
Taagken qamagsagu piit, Aaa, upupeng unitelteggu.
Qaagna kelguulteggu.
Amenam angyaq tamaghhaa kelgughaat kelgughaat.
Apeghiighaat.
Yataghqelluteng aghulaqut angyat tallimat.
Amenam qemallnguq esnamun atghaghluni aghnaghaq ilagaatmeng aanqusalghiimi, Angyat unegkughsiiii, angyat unegkughsiiii, nalighpesiiii qaakeqaghllitnga!
Enngaatall yugusin tespikani yugusingaken.
Akitukitkigu!
Aga aghulaqut.
Ilangi kellataghtut.
Iiwen ketaqut pilataghtuq, Angyat unegkughsiiii, angyat unegkughsiiii, nalighpesiiii qaakeqaghllitnga!
Enngaatall yugusin tespikani yugusingaken.
Akitukitkigu!
Aga aghulaqut.
Ilangi pingayii ketut.
Iiwen ketaqut aghnaghaq ilagaghaqelghii, Angyat unegkughsiiii, angyat unegkughsiiii, nalighpesiiii qaakeqaghllitnga!
Enngaatall yugusin tespikani yugusingaken.
Akitukitkigu!
Aga aghulaqut.
Estamagneghi aga ketaqut.
Iiwen ketaqut ilagaghlataamalghii, Angyat unegkughsiiii, angyat unegkughsiiii, nalighpesiiii qaakeqaghllitnga!
Enngaatall yugusin tespikani yugusingaken.
Akitukitkigu!
Aga aghulaqut.
Tallimagneghi aga ketaqut.
Ilagaatmeng alla aanqullaataghtuq, Angyat unegkughsiiii, angyat unegkughsiiii, nalighpesiiii qaakeqaghllitnga!
Enngaatall yugusin tespikani yugusingaken.
Akitukitkigu!
Aga aghulaqut.
Ewen ulghaaghughlluni qetgeghnaqaquq.
Angayuqita piit, Tagiitagiitagii, panikamken, tagiitagiitagii!
Qetgeghyalghiimi angyaq tamaghhaghmi aga uveghtuq.
Ellnga masiisu ulghaaghughsimalghii.
Taawanguq ulghaaghughtepigesnaamalghii.
Tefaay!
Qamagtuq.
Ilagaan
Yugem nuliini pimakanga, Enta saguyaghaagka tagivaqaghqek.
Ilagaqaghlanga.
Llaaghanwha saguyak tuunaak.
Ilagaatmeng aanqusalghiimi,
Pamiinayiiyaaaangaangaa
Pamiinayiiyaaaangaangaa
Kanani kanani Sivuqam saaghwaningii
Aaa yugtaa qiyayugtaa
Anenginaqlimii qiyayugtaa
Kanani kanani Sivuqam saaghwaningii
Angaangaa, susuqpiyaaq
Angaangaa, susuqpiyaaq
Kanani kanani Sivuqam saaghwaningii!
Iiwenllu nepiighaquq.
Tefaay. Qamagtuq.
Talaka
Iiwleng yaywaalengiighhaq mekelghiighhaq quunpeng tukiita neghesigalkangat.
Quunpeng ilaakwaaghmini kiyang neghaqelghii.
Palaseketaghhaghmeng neghaqelghii.
Vuvallanaqeneghmeggni ilagiisqughaghaqsaqangat.
Ighsaghwaaghaqelghii.
Anagulghaqegkangat aghtuneghmegteggu.
Quunpeng yugem anaguleghtaagaqegkanga.
Maaten ilangani uksumi emta tawaten vuvallanaqsata, whaa apeghiighsaghyata, ellngaanguq mekelghiiq unaghhaaneng angiqaq angiqaq angiqaq.
Unugtaaghllagaa.
Qenwat mamleghqwaagaa.
Pimakanga yugem, Saaqsin tawani?
Qayughllak tukuunka vuvallanaqaqut.
Enkaam iwhaniiqunga...
Kagtaghtaghwaaghaqunga.
Ilagiisqughaaghaqsaqangatnga, aghtuneghmegtengnga anaguleghtaagaqegkangatnga.
Aa-a, enkaam elpek Talakangulghiiten.
Kallagutkelluku ilagaghyalghiimi, Talaka Talaka Talaka, ay!
Talaka-Talaka-Talayaay!
Saguyagka kallagutaghsamkekay!
Mumeghhaqa anagutaghsamkunay!
Nuna mumeghmineng tenpeyaqenni quupaghteghllagaa.
Tawaten ilagaghhaaten!
Sivukluni amiigurat uugkuttenpenaketen mumeghpeneng.
Taaqegkuvek taakwavek aywaanun egkwaanun ima kaaten pinaaghtut.
Amenam aglaa.
Tuulleqaaten.
Llaaghanwha mekelghiiq aglaamalghii.
Aglaghluninguq iteghyan piit, Kiimnalleghiitaquten!
Naken pizin?
Angighaqunga.
Utaqaneghmeng aghtughluten qenwat neghutukut.
Neghi!
Palaseketaghhaghmeng neghesluku taagken unulqusiq mekelghiiq qavaghpenani aghtesimakanga.
Teghhumamalghii unulqusiq.
Llaaghanwha aghsagu vuvallayeng napaghsamegteggu piit, Sughukaq qaagna kelgughhu!
Mekelghiighhaam kelgughyaqenni yaywaalengiighhaam aksaqluni ungipaataqluki, Ilagaquma aksaqlusi aanleghaalleghasi elpesi.
Aa-a!
Iwerngam qamagsamigu tagilaghaalluteng neghulluteng neghulluteng qamagtut.
Aa-a, mekelghiighhaq saaqsin ilagaa!
Samengqun ilagaghlanga!
Avangitunga.
Weni ilagaa getgeta1 qaagkut ilagatangitneng.
Avangitimga.
Aa-a ighsaghwaa tawani...
Nutaan anagunaqsaghaat.
Aa-a enta talwam ilagaqaghlanga!
Ketfaghlunmguq saguyak kallagsimakek kallagutkellukek aanqusalghiimi, Talaka-Talaka-Talaka-ay!
Talaka-Talaka-Talaka-ay!
Saguyagka kallagutaghsamkunay!
Mumeghtaqa anagutaghsamkunay!
Ugatanga mumeghmineng tenpeyaqenni nenglu ifkaghteghllagaa.
Yuget qimagutut egkwaanun.
Talaka, Talaka tawatenngam tawatenngam taaqingam taaqingam Wanlegi ilagaghlaataamalghii, Talaka-Talaka-Talaka-ay!
Talaka-Talaka Talakaay!
Saguyagka kallagutaghsamkekay!
Mumeghtaqa anagutaghsamkunay!
Uughqan tungangakun mumeghmineng tenpeyaqenni ifkaaqutesaqenni yugtuumaghmi ellnga iiyakun aanqaghlluni qimagumalghii.
Naagu qimapigesnaamalghii.
Qamagtuq.
Pista
Kiyaghsimalghii ataasiq yuuk nunami tungangani avangilnguq nunalgutangilnguq.
Ellngiinaqeltaghhaq unangniilqegkanga taawangiinaq sikigginaghmun.
Talwallu sikigmeng neqekelghii.
Naqam quunpeng piyaniighaqelghii.
Piyaavigmeng kaanneghmini ellmineng gaaghniighaqelghii.
Gaaghniineghmeng taaqneghmini neghluni neneghmeng taaqneghmini ingliighluni qavaghaqelghii.
Qavaghluni taghtuneghmini piyaagaqelghii.
Unangluni uteghnineghmini unakegkani sikiget aftaluki aymaakengit gaaghaqegkangi amiiriit kinengllaghaqegkangi.
Ingleghqaaluki naliini tanpeghqaaluki.
llangam maaten unanguluku taghtughyami sumeghtaghaamalghii suvukluni esnighqwaghnaluni.
Taagken aanluni esnam tunganganun aghulaqumalghii.
Esnamun kaalluni igleghsimaluni esghaamakanga esnemi unguvalghii tepenghhaq neghnavregaghhaq.
Taana neghnavregaghhaq unguvaan tuguluku mengteghaminun aglaasimakanga.
Taglaghluni kakighani mengtegham putugtaq amiq qepluni ukigsimakanga.
Ukiglluku itemsimakanga.
Itemlluku neghnaavregaghhaq unguvaan qipusimakanga.
Kepluku almesitun petugumakanga kangighaanun.
Taagken piyaalaataamalghii kilgaanun.
Piyaavigmi unangllaataamalghii sikigmeng.
Sikigtani akmighluku uteghniimalghii mengteghaminun.
Kaalluni unakegkani sikik llimakanga egllum saaghwakun.
Lliluku ellnga akitkun aqumumalghii.
Aqumluni iimgutkani neghnavregaq pimakanga, Enta saaqsin?
Pisteminun unangkaqa aftagu!
Unangkaa sikik umyugamineng qayuutamun uuglluni ellmineng amiirighumalghii.
Amiirineghmeng taaqluni ellmineng llaagit uglafqusimalghiit ama ighneghiighumalghii.
Uglafquneghmeng taaqsan yuuk pilaataamalghii, Saaqsin pistemni gaaghutinga!
Yugem esghapagyaqminigu sikigem ayimsimakanganga ellmineng.
Uughqaghlluni qulmesiitmun kanaghquusimalghiit ellmeggneng, egllum qulangakun agaghsimalghiit.
Llaaghanwha yuuk ugket ugusata neghumalghii.
Neneghmeng taaqluni pilaataamalghii, Saaqsin pistemni ingleghutinga!
Iteghnaqunga.
Ellnga yuuk aanumalghii eslamun.
Mulugpenani iitghumalghii.
Iteghyalghiimi ungavik ellmineng apeghiighsaamalghii.
Iteghluni qavaamalghii.
Unaami taghtughyami piyaalaataamalghii.
Iiwennguq qemineng tevaquq meteghlluk esghaamakanga.
Esghaghluku yugem pimakanga, Uuk aqelqaq!
Natmun igleghtaqsin?
Temngi maagun igleghtaqunga.
Yugem pilaataamakanga, Uuk weni whanga aqelqaqlaken!
Atghaalta.
Neghyaghtuulta.
Taagken yugem aqelqani meteghlluk mengteghaminun itghusimakanga.
Kaalluteng iitghumalghiit.
Iteghluteng yugem upughasimakanga alqelqani meteghlluk.
Meteghllukutaqimalghii aqumluni sikigem amiiraakun.
Yuuk pimalghii, Saaqsin pistemni?
Aqelqaq gaaghutigu.
Llaaghanwha sikigem neqangit ellmeggneng ketfaghluteng ugkelliiqelghiit.
Ugkelliluteng ellmeggneng qulmesiitmun iteghluteng agaghsimalghiit egllum qulanganun.
Meteghlluk aqumluni qiivaqwaaqelghii uzimun.
Mengtegham ilungani aghtughaqelghii esghaanneghmeng kitum yuuk apeghiighsaataqagu.
Neneghmeng taaqluteng iitghumalghiit.
Qavaghluteng unaami taghtughluteng neghluteng aghulaqumalghiit.
Yugem meteghlluk pimakanga, Whanga piyaanaqunga kilgaanun.
Elpek navek pinaqsin?
Whanga akingan tunganganun ivaghiiqunga nemeng.
Taagken pellghusimalghiik.
Yuuk aygumim aghulaqumalghii.
Meteghlluk akingan tunganganun aghulaqumalghii.
Meteghlluk pengughqameng talughlluni yuuk iighulluku esghapagumakanga.
Talughhneghsimakanga.
Talughsan qemimeng meteghlluk taayughqumalghii yugem mengteghanun.
Kaalluni mengteghamun iteghluni aqumumalghii.
Yugtun ellngallu pimalghii, Entapistemni gaaghutinga!
Neghnavregaam avelghaqinaamakanga iwemga wataqun.
Qenwat aghtughluni meteghlluk qeiliqumalghii.
Uzimun mengteghaq ivaghivikumakanga.
Sunanguq taana esghaghaa kangighani petugluni amiq uumwaaqaq.
Meteghllugem ketfaghluku itemsimakanga.
Saaghsaqminigu esghaamakanga neghnavregaghhaq unguvaaqeftuq.
Meteghlluk sumeghtaghaamalghii, Unangwaaqsengalghii yugem kayutnga.
Meteghllugem qesugraghluku almesiistun amiq iimgumakanga.
Neghnavregaq qesugraqani iimgusimakanga.
Nengakun petugluku aanluni aghulaqumalghii.
Yuuk unangluni uteghniimalghii.
Kaalluni unangkani egllum saaghwakun lliluku pimalghii, Saaqsin pistemni?
Gaaghutinga!
Avelghaqinaamakanga.
Alla pilaataghaa.
Aghtuumakanga.
Mataawisamigu amiq ketfaghluku saagsaqminigu iimguqani esghaamakanga qesugraghluni.
Taagken almesillaataamakanga.
Ellmineng apeghiighsaghluni lliighlaataamalghii.
Tefaay!
