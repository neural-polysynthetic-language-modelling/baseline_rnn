Piinlighyuwhaalleghmeng Akuzin tawantekaq , Akuzin Kiyaghneghmetkaq , Akuzin Kiyaghneghulghii .
Ellnga Kiyaghneghmetkaq piinlighyuggaalleghmeng ima .
Kiyaghneghem ellngakun sangwaa qamagtengngwaaghluku ulimakaa , talwa sangwaa ataasighhaq ulimamangitaa Akuzitngunani .
Akuzitmetuq unguvalleq , taana unguvalleq nighuguuq yugnun .
Taana nighuk kuukgutnguuq mamlegmi , mamlegem kayaalqumangitaa .
Taawanguq yuuk Kiyaghneghem kayagtekaa , aatgha John .
John-em apeghyaghtuqaa nighuk qamaglluki yuget ugpeghesqelluki ungipaqilleghmikun .
Ellnga nighugunghituq , iwernga apeghyaghtuuwaa nighuk .
Taana nighupiiguuq tagikaq nunamun , nighugullghii tamaghhaanun yugnun .
Taana Akuzin nunametkaq . Qaywa nuna ulimakaayaghngaan ellngakun , tawalliima nunam yugita nallukegkaat .
Tagikaayalghii ellmi katam yugminun , iwernga tugukliimangilkangat .
Iwernga qamaglluki tuguklighilghiitlu ugpelghiitlu ellmineng , avaqutaliisaghqaaghtestekaqii Kiyaghneghmun .
Avaqutaliisimangitii yugkun allgeghaqelghiistun , talwa yugem piyukellghakun nalighmeng nakmikellghakun . Kiyaghneghem ellmineng katam avaqutaliitkaqii .
Akuzin kemgughlluni akulemnnitkaq . Ellngakun Kiyaghneq liitestengngwaaqaaguq , liitestengngwaaqaqaallu piniqelleni whangkunnun . Esghaqaqaghput taawa seghleghllaguftuq . Seghleghllaguftuq qayughllak taananginaghhaalghii Ighnegha Atam .
John-em Paaptaayestem aapqaqaa , akilghuutkegkaqaa whaten , " Taananguuq aapqaqa elpesinun whaten piiqngama , ' Kingumneng tagiyaghqaq aangeghllagtuq whangamneng , qayughllak kiyaghtengngulghii talwa allgellghillunga . ' "
Piniqingaghllagutmineng quyastaqiinkut uteghpagtiinaq .
Kiyaghneghem tuunegkaqii Liilightuusat Moses-kun , iwernga piniqelleqlu ipalleqlu liitestekaqaak Jesus Christ-akun .
Kitum alngunak esghiigataa Kiyaghneq . Taananginaghhaam Ighneghem qantaghantelleghpigaam Atamun , liitestekaa yugnun .
Jerusalem-emeng Jews-et igleghutistengit kayagtikat priest-enengllu Levite-enengllu aaptesqelluku John whaten , " Kinanguzin ? "
Aapsatni kiimsighaghtekii whateghlluwaaq , " Whanga Christ-angunghitunga . "
Enkaam aaptekaat , " Kinanguzinmi ? Elijah-nguziin ? " John-em kiimsiqii , " Nakaa . " Aaplaataqaat , " Uuknaliqistenguziin ? " Kiimsiqii , " Nakaa . "
Pikaat , " Ungipaatikut kinanguten , qayughllak ungipaasaghtupestaaghnaqaput kayagtikat whangkunneng . Aapghi kinanguten . "
John-em pikii , " Uuknaliqista Isaiah pikaaguq , ' Ma akilghuugaquq kilgaani whaten , Taklaghteggu tuumkaghqaa Atanghem ' . Taana yuuk akilghuulghii whanganguuq . "
Pharisees-et taakut kayagtekaqegkangit John-mun .
Aaptekaat , " Christ-angunghilkuvek , Elijah-ngunghilkuvek , uuknaliqistengunghilkuvek , sangavek paaptaayeghiiqsin ? "
John-em kiimsiqii , " Paaptaayeghiiqunga meghqun . Akulegpesinituq kina nallukegkaghsi .
Taananguuq tagiyaghqaq kingumneng , seghleghllaguuq repall whanga pininghitunga itemsaghqaaluki singii . "
Qamaglluteng tamaakut pikaagut Bethany-mi inglunganilngughmi Kiiwegni Jordan-egni . Taakwani John paaptaayeghingulghii yugneng .
Unaamingani John-em esghaghluku Jesus tagilghii ellminun yuget pikii , " Ii-i , taanata Penniighaghaa Kiyaghneghem iqitiyaghqaq seghleghqellghaneng nunam yugan .
Taananguuq aapqaqa whaten , ' Yuuk taginaqnguuq kingumneng , iwernga aangwaaghuuq whangamneng , qayughllak kiyaghtengnguuq talwa allgellghillunga . '
Whangallu nalluksaghaqa kinangutanga , iwernga paaptaayeghiyaghtuugunga meghqun liitesqelluku kinangutanga Israel-eghmiinun . "
Taagken John-em ungipaqegkaqaa , " Kiyaghneghem kayagtekaqaanga paaptaayeghisqellunga meghqun . Paninang nalluknguluku kinangutanga , Kiyaghneghem ungipaatkaqaanga , ' Esghaghlleqagken Taghneghak ukilghiik yugmun . Taana yuuk paaptaayeghiyaghqaaguq Agleghnalghiignekun Taghneghagnekun . ' Enkaam esghaghagka qilagmeng Taghneghak ukilghiik dove-ngulutek Jesus-mun , ellnganitkaklu "
Taagken John-em pikii , " Tawatelluku esghaqaqaqa , ungipaatamsi , taana Ighneqaa Kiyaghneghem . "
Unaamingani John tawanllaataqaq , maalghuklu maligsaaghtekek .
John-em esghaghluku Jesus naghughlleghhii pikaq , " Esgha taanata Penniighaghaa Kiyaghneghem ! "
Taakuk maligsaaghtek nagalluku John , maligtekaak Jesus .
Jesus-em qiivluni esghaghlukek maligullghiik ellminun aaptekakek , " Sangwaa piiqestegnegu ? " Kiimsiqaak , " Rabbi , naantaqsin ? " ( " Rabbi " whaten pisiiguq , " Apeghtughista " . )
Pikakek , " Maligllunga esghaghyaghtughtegnegu . " Enkaam maligtekaak kiyaghfiganun , tawantekak 4-eklaagmeng kenlanga unulleghmun .
Yugem aallgha nagatkaq John-meng akuzilghiimeng , maligtikaq Jesus-meng Andrew-nguftuq , Simon Peter-em anglegutanga .
Tawaninginaq Andrew anglegutminun Simon-mun aglaghluni pikaa , " Naalkumaaghpung Messiah . " ( " Messiah " whaten pisiiguq , " Christ-a " . )
Taagken Simon aglaatkaa Jesus-mun . Jesus-em esghaghluku pikaa , " Elpek Simon-nguuten ighnegha John-em . Aatghen Cephas-ngullequq , whaten pisiq , Peter . "
Unaamingani Jesus Galilee-nnaqumalghii . Nallaghluku yuuk aatgha Philip , pikaa , " Maligtinga . "
( Philip Bethsaida-ghmiingulghii , Andrew-nkugetun Peter-enkugetun . )
Taagken Philip-em ivaghyaghtughluku Nathanael ungipaatkaa , " Nallaamaaghput yuuk Moses-em igaqegkaa igiitgun Liilightuusat , uuknaliqistetlu igaqegkaqaat igamegteggun . Jesus-nguuq Nazareth-eghmii , ighnegha Joseph-em . "
Nathanael-em aaptekaa , " Sangwaangam pinilghii Nazareth-meng allgeghlleqefta ? " Philip-em kiimsiqaa , " Esghaghyaghtuqaghhuqun . "
Jesus-em esghaghyamigu Nathanael tagilghii ellminun pikaa , " Taanata Israel-eghmiipik , temngitwhangilnguq . "
Nathanael-em aaptekaa , " Naten liisimaksinga ? " Jesus-em kiimsiqaa , " Esghaqaqamken asinganilluten figs-em uqfigan , talwa salin Philip-em apellghillunga elpenun . "
Nathanael-em pikaa , " Apeghtughista , elpek Ighneqaaten Kiyaghneghem ! Elpek Umiilkaaten Israel-em ! "
Jesus-em pikaa , " Ugpeghsiin qayughllak ungipaaskemken esghaamaniluten asingani figs-em uqfigan ? Sangwaat aangataghalghiit tamaakuneng esghaghlleqaten . "
Taagken pikii " Ipa ungipaatamsi , esghaghlleqaghsi qilak qelpelghii , Kiyaghneghemllu yaqulgi mayulghiit , ukilghiit Ighneghakun Yugem . "
Pingayiitangani aghneghet taawanguq nengughhnaqelghiik Cana-mi , Galilee-melngughmi . Jesus-em naanga tawanlenguq ,
Jesus-enkutlu maligsaaghtekullghiit tagsiqliqaalghiit nengughhnaqelghiignun .
Wine-a qamagsatgu , naangan Jesus pikaa , " Wine-ngiitut . "
Jesus-em pikaa , " Aghnami whani , sasqegpenanga , salin pilleghqaqa kaasigatuq . "
Taagken Jesus-em naangan pikii qepghaghtet , " Sasqegkangisi legan pilghaasi . "
Taawanguq aghvinleguftut uyghagmeng ulimaaghet melghutat . Ilangi 20-gallons-ngulghiit , ilangi 30 gallons-ngulghiit . ( Jews-et atuqaqegkangit ukmangighsamun Moses-em Liilightuusaan pisqellghatun . )
Jesus-em pikii qepghaghtet , " Imighteki taakut melghutat meghmeng . " Imiqiit eslemkaghaghtaghluki .
Taagken pikii , " Meghmeng imiillusi aglaateggu neqenghaghqem umiilga . " Enkaam imiilluteng aglaatkaat .
Umiilgem naasiiqaa meq wine-ngughtekaq . Nallukegkanga naken taana wine-a pingutanga . ( Taakut qepghaghtet liisimakegkangat qayughllak imiilluteng meghmeng pikaalghiit . ) Enkaam umiilgem tuqlughluku nulightughnaqelghii
pikaa , " Tamaghhaghmi kiyang pinilghiimeng wine-meng atuqaquq sivukluni enkaam aqelqat kepsuunneghata tamaana aghsaan ayuqelghii wine-a kinguliiluku atughaqaat . Iwernga pinillgha wine-em atuqumangisimazigu sivukluku . "
Cana-mi , Galilee-melngughmi Jesus-em apeghiiqaa allaaghlluwhaghtilleqsuwhaani . Taaggun allaaghlluwhaghtilleghmikun yugnun esghaghtestekaa aangelleghllani . Enkaam maligsaaghtengita ugpeqegkaat ipa Messiah-nguniluku .
Taam kingunganeng Jesus , naanga , anglegutangi , maligsaaghtengillu aglaqat Capernaum-emun , tamaantekat qafsinat aghneghet .
Jews-et neqenghaghqesaghtungestalghiit Passover-mun enkaam Jesus aglaqaq Jerusalem-emun .
Temple-mi esghaqii yuget akikulghiit ox-eneng , penniighneng , dove-eneng . Esghaqiillu manimeng naveghqughtet aqumluteng tipelemeggni .
Jesus-em kagsagutangllaghluni tapghaghmeng , Temple-meng aanesquqii maligulluki penniighnunllu ox-enunllu . Manilghutiit kataguutaqluki mingilatkii , ulleghquqiillu tipelngit .
Taagken yuget akilpegalghiit dove-eneng qelqii whaten , " Aanuteki whaken ! Atama Mangteghaa akilpegaghvigughtegpenaan . "
Maligsaaghtengita neqaatkaat Akuzitet Igaqegkat pillghat , " Megnukingalqa Mangteghaghpenun naafqutkennaqngwaaqa . "
Taagken Jews-et igleghutestengita aaptekaat Jesus , " Kitum qeleghtaten tawaten pisqelluten ? Kiyaghneghem pisqumakangaten , allaaghlluwhaghti ipapighqusighqameng . "
Jesus-em kiimsiqii , " Naafqiteggu una temple-a , pingayuni aghneghni nekefleqaqa . "
Aaptekaat , " Elpaak nekefleqsiguu pingayuni aghneghni ? 46-nguut ayumiqullghet nekeftusiqegkaat uumun Temple-mun . "
Iwernga Jesus-em akuzitkengngukanga ellmi yugusini temple-nguluku .
Unguvaghtaqngan tuqulleghmeng maligsaaghtengita neqaatkaat whaten pillgha , " Una temple-a , pingayuni aghneghni nekefleqaqa . " Enkaam ugpeqegkiit Akuzitet Igaqegkat , Jesus-emllu akuzillghi .
Jesus Jerusalem-emelluku Passover-em neqenghaghqellghani , uglapiglleghhiit esghapagluki allaaghlluwhaghtillghi ugpeqegkaqegkangat ,
iwernga Jesus-em ugpequmangilkangi .
Kinkunun alngunak ungipaanneghisaghngaatni ayuqelghii yugneng qayughllak liisimakegkangi natetulangi .
Taawanguq yuuk aatghha Nicodemus , Pharisee Jews-et igleghutistengat .
Unugyagu Jesus-mun aglaghluni pikaa , " Rabbi , whangkuta liisimakamken apeghtughistenguuten kayagtekaa Kiyaghneghem . Kina alngunak allaaghlluwhaghtinaanghituq elpetun tawaten wetkuqun Kiyaghneq ellnganiskan . "
Jesus-em pikaa , " Ipa ungipaatamken , kitum alngunak esghaghnaanghitaa Ataneghpagullgha Kiyaghneghem wetkuqun allgenqigtekumi . "
Nicodemus-em aaptekaa , " Natenʼngam anglikaq yuuk allgenqiglleqa ? Ipapestaaq iteghnaanghituq naami qantagkenun allgenqiggnaluni . "
Jesus-em kiimsiqaa , " Ipa piimken , kina alngunak iteghnaanghituq Ataneghpagullghanun Kiyaghneghem wetkuqun allgenqigtekumi meghqunllu , Taghneghagnekunllu .
Tamaana kemegkun allgeqaq kemguuq , iwernga tamaana taghneghagnekun allgeqaq taghneghaaquq .
Saghiighayugpenang qayughllak ungipaaskemken , ' Elpesi allgenqigsaghqapestaaghuusi . '
Anuqa naken alngunak piiquq , nagataqan sulugtallgha , iwernga nallukngwaaghan naken piiqutangallu naveklu piiqutanga . Tawateghpigaq ayuquq tamaghhaghmi allgelghii Taghneghagnekun . "
Nicodemus-em aaptekaa , " Natenʼngam taana piyaghqaawa ? "
Jesus-em kiimsiqaa , " Elpek apeghtughistelgaghlluten Israel-eghmiinun , paninang nalluksiguu taana ?
Ipa piimken , akuzitkaqaghput liisimakegkaghput , aapghaqaghput esghaqaghput , paninang nalighhiinaghpesi ugpeqigataa ungipaghput .
Aapghaqanka elpesinun nunam pingi iwernga ugpeqigataghpesinga , natenʼngam ugpeqelleqesteki aapqumki qilagem pingi ?
Kina alngunak mayiigatuq qilagmun iwerngaqun Ighnegha Yugem ukikaq qilagmeng . "
Kilgaani katam Moses-em napaghtellghatun napaqakun bronze-a nemeghyaq , tawateghpigaq Ighnegha Yugem napaghsaghqaalghii .
Enkaam kina alngunak ugpeqilghii ellnganeng kenlengilngughmeng unguvallelgullequq .
Kiyaghneghem piniqepigtutmineng nunam yuga tuunegkaa kezemaghhaq Ighneni . Ighnegha kitum alngunak ugpeqegkumigu tuqunaanghituq , iwernga allgeghlleqaa kenlengilnguq unguvalleq .
Kiyaghneghem kayagsimangitaa Ighneni nunamun aghyuughisqelluku nunam yuganeng , kayagtekaqaa yugulighistenguluku yugnun .
Kina alngunak ugpeqilghii Ighneghmeng aghyuullengnaanghituq . Kina alngunak ugpeqinghilnguq nanqigtengngwaaqaaguq aghyuughyaghqaaluni , qayughllak ugpeqenghilkanga kezemaghhaq Ighnegha Kiyaghneghem .
Esgha una apallaa Kiyaghneghem aghyuughisighqaa yugnun : nighuk tagikaayaghngaan nunamun , yuget piniqataghaqaat mamlek nighugmeng qayughllak seghletun piiqelghiit .
Kitum alngunak seghletun pikayugem ugumikaa nighuk , enkaam taginaanghituq nighugmun seghletun pilleni esghaghnayukatki .
Iwernga kina alngunak ipapighqelluni pikayuk tagiyaghqaaguq nighugmun , esghiisqelluku qepghaqani Kiyaghneghem piyukellghakun ayuqelghii .
Kingunganeng taam Jesus-enkut maligsaaghtekullghiit aglaqat Judea-mun . Maligsaaghteminun maligulluni tamaantutkelluku paaptaayekii yuget .
John-llu paaptaayeghingulghii Aenon-mi , Salim-emeng qantaghanlengughmi , qayughllak meghllagulghii tamaana . Yuget tagilaghaatngulghiit ellnganun paaptaayesqelluteng .
( John salin anusimingllaghvigmun kanaghtellghilnguq . )
Ilangita John-em maligsaaghtengita aaghtiiraaqaat ataasiq Jew ukmangighsalleghmeng Moses-em Liilightuusaanilngughmeng .
Enkaam aglaghluteng John-mun ungipaatkaat , " Apeghtughista , neqamikenghisiguu yuuk elpenitkaq inglungani Jordan-em , akuzitkegkan ? Whaa maaten paaptaayeghiiquq , enkaam qamaglluteng yuget aglaghtuutnguut ellnganun . "
John-em kiimsiqii , " Kina alngunak allgeghunnaanghituq sameng wetkuqun Kiyaghneghem tuunegkumigu .
Elpesi liisimakistekamsi whaten piiqngama , ' Whanga Christ-angunghitunga iwernga kayagtekaagunga sivungani . '
Ugiighnaqelghii ugikaghqaan ellngan pikaa . Nulightughnaqelghiim ilakumtaagha , kayutanga utaqiigaquq nagasugnimaghmi menganeng . Ilakumtaaghan nagaquneghminigu menga quyaghllagaquq . Tawateghpigaq whangallu quyalqa iighwightuq .
Ellnga megnunaghataghaghnaqnguuq , whanga ukavaghnaqnguunga . "
Ellnga taana pamakaghtaq aangeghllagtuq tamaghhaghllaganeng . Ellnga taana nunameng pi , nunam pikaa enkaam akuzikayuguuq nunam pinganeng . Ellnga taana qilagmeng pi , quliiguq tamaghaghllaganeng .
Aapghaqaa esghaqanillu nagaquqanillu iwernga kitum alngunak ugpeqigatii akuzitangi .
Kitum alngunak ugpeqegkumiki akuzitangi , tawaten pilleghmikun ipapighqaqaa Kiyaghneq ipangutanga .
Taam Kiyaghneghem kayagtekaan atuqaqii Kiyaghneghem akuzitangi , qayughllak Kiyaghneghem Taghneghagni tuunʼngukek ellnganun iingunalkighllukek .
Atam piniqepigtaa Ighneq , enkaam aghtughyaghqaanghillelitkaqaa samun tamaghhaanun .
Kina alngunak ugpelghii Ighneghqun , kenlengilngughmeng unguvallelguuq . Kitum alngunak qaatkenghilkumigu Ighneq unguvallengeqeghhnaanghituq , taawanginaq Kiyaghneghem aghyuullghanisaghqaaguq quunpeng .
Pharisees-et nagaquumakangat palaghhaaghhniluki yuget tagilaghaallghiit John-mun , naqam nulaniluki tagilaghaallghiit Jesus-mun maligsaaghtengunalutengllu , paaptaayesqellutengllu .
( Iwernga Jesus-em ellngan katam paaptaayelanghilkangi , malighsaaghtengita paaptaayelaqangit . )
Atanghem liigiksamiki Pharisees-enun taana nagaquumaniluku , aghulaqluni Judea-meng Galilee-nneqigtekaq .
Tuumkaghqaanilnguq Samaria .
Kaatkaq Sychar-mun , Samaria-melngughmun uyavantepagllagunghilnguq piitesiighaghvigmeng Jacob-em tuunegkaaneng ighneghminun Joseph-mun .
Jacob-emllu meghtaghviga tawanlenguq . Jesus igleghteghllagem meghnulghii enkaam aqumegkaq saaghwakun meghtaghvigem , aghneghem qukaani .
Maligsaaghtengi Sychar-mun neqengyaghtuqaalghiit . Taagken Samaria-ghmii aghnaq , Sychar-meng meghtaqaq . Jesus-em pikaa , " Meghsiightinga . "
Aghnam pikaa , " Jew-nguuten , whanga Samaria-ghmiinguunga , sangavek whangamnun meghsisqesin ? " ( Tawaten pikaqegkanga qayughllak Jews-et talwa aleghqughyaghqaqenghilkangit Samaria-ghmiit . )
Jesus-em kiimsiqaa , " Huuk , liisimaksaquvgu Kiyaghneghem tuunyaghqaa , liisimaksaquvgullu kinangutanga meghsingllalghii elpenun , meghsingllaghviknayaghan unguvallengestikayugmeng meghmeng . "
Aghnam pikaa , " Yuguniiq , meghtaghvik uusqapigtuq , talwa qaltiituten . Nakenʼngam unguvallengestikayugmeng mengelleqsin ?
Sivunemta Jacob-em tuunegkaqaa una meghtaghvik whangkunnun . Ellngallu , ighneghillu , teghikusiillu qamaglluteng meghegkaagut taagken . Aangwaaghuniluten Jacob-meng pinguziin ? "
Jesus-em kiimsiqaa , " Kina alngunak meghelghii whaken meghmeng alla meqsugyaghqaaguq .
Meq whanga tuunyaghqaqa kitum alngunak meghegkumigu allamengllu meqsugnaanghituq . Meq tuunyaghqaqa ellnganun tawaten lliighyaghqaaguq sengngulghiistun , tevughalghii ellngan ilunganeng . Taana meq kenlengilngughmeng unguvallengusighqaqaa . "
Aghnam pikaa , " Yuguniiq , taagken meghmeng meghsinga enkaam alla meqsunghillanga , talwa whavek meghtaghnanighlanga . "
Jesus-em pikaa , " Ugin aqfagu enkaam tagilghaaten . "
Aghnam pikaa , " Ugingitunga . " Jesus-em pikaa , " Ipa uginginniiten .
Ugikegkaqaten tallimat yuget . Maaten taana yuuk kiyaghfigen ugikenghitan . Ungipaataghpenga ipapigmeng . "
Aghnam pikaa , " Yuguniiq , taawa liigikamken uuknaliqistenguftuten .
Sivuneghma maniguqaqaat Kiyaghneq whani naayghami , iwernga elpesi Jews-eni Jerusalem-nguniiqaghsi maniiguutfigkaq Kiyaghneghmun . "
Jesus-em pikaa , " Aghnami whani , ugpeqinga , taakwaningani yuget manigughnanighlleqaat Ata whani naayghami talwa Jerusalem-emi .
Elpesi Samaria-ghmiini talwa nallukaghsi kinangutanga maniguqaghsi . Whangkuta Jews-eni liisimakaghput kinangutanga maniguqaghput , qayughllak Jews-etgun Kiyaghneghem akequsaqegkaqaa yugulilleq .
Iwernga pilleghqaq uka taginguuq , aaqun kaalluni ayuquq maniguutepikayuget manigughlleqaat Ata Taghneghagnekunllu ipalleghqunllu . Tawatelnguut maniguutkayuget Atam maniguutesugaqii ellminun .
Kiyaghneq Taghneghaaguq , tamaakut maniguullghiit ellnganun manigughyaghqaqaat Taghneghagnekunllu ipalleghqunllu . "
Aghnam pikaa , " Liisimakaqa Messiah tagillequq , atilqelghii Christ-ameng . Tagikumi ungipaalleqiinkut sameng tamaghhaaneng . "
Jesus-em pikaa , " Whanga taananguunga aleghquqen . "
Whaallu Jesus-em maligsaaghtengi uteghniqat . Esghaghlukek Jesus-enkuk aghnaankuk aleghquullghiik elngaatall saghiighayagutkagket . Iwernga nalighhiiniita pimangilkangat aghnaq , " Sameng pizin ? " Nalighmeng Jesus aapsimangilkangat , " Sangan aghnaq aleghqughsigu ? "
Taagken aghnam melghutagni unillukek , Sychar-mun aglaghluni yuget pikii ,
" Esghaghyaghtuqaghtegguqun meghtaghvigmelnguq yuuk . Sallemneng tamaghhaaneng ungipaataanga . Qaa Christ-anguuq ? "
Enkaam yuget taagken nemeng esghaghyaghtuutkaat Jesus .
Salin kaatellghilluki maligsaaghtengita Jesus piighaataqaat , " Apeghtughista , sangiighhaghmeng neqaa . "
Iwernga pikii , " Whanga neqelguunga neghyaghqameng elpesi nallukngwaaqaghpesineng . "
Maligsaaghtet ellmeggneng aapqughaaghutkat , " Qaa kitum neqmeng tagisimaa ? "
Jesus-em pikii , " Neqeka qaatkutellghuuq kayagtikameng whangamneng , apeghiighesqellukullu qepghaqaq tagivaqani whangamnun .
Nagataqasi yuget pilghiit , ' Taagken piitesighalleghmeng estamat tanqit atughluki , unatalleghqaq kaataquq . ' Ungipaataghllamsi , yuvghiighwaaqaghtekiqun piitesiighaghviget , tamaakut piitkat unataghyaghqaaghtut .
Yuuk unatalghii wheat-meng akileghtuusangyaghqaaguq qepghaqaminun , enkaam quyayaghqaaguq maligulluni piitesiighaqamun . Tawateghpigaq yugem ungipalleghmikun kenlengilngughmeng unguvallengestekumiki akileghtuusangyaghqaaguq . Taanallu quyayaghqaaguq maligulluni ungipaqiyuwhaaqanun whangamneng .
Taana akuzilleq ipanguuq , ' Ataasiq yuuk piitesiighaghaquq , ilanga yuuk unataghaquq . '
Kayagtekaqamsi unatiisqellusi piitesighaghvigmi piitesighaamangilkegpesineng . Ilangit piitesiighaqaagut , iwernga elpesi unataqayuguusi piitestekiitneng , enkaam elpesillu akileghtuusangellequsi qepghaqiitneng . "
Sychar-mi , Samaria-ghmiilghutet ugpeqegkaat Jesus qayughllak aghnam ungipaatkaqegkangi , " Taam yugem ungipaataanga sallemneng tamaghhaaneng . "
Samaria-ghmiit kaalluku Jesus ellmeggnitesqegkaat . Jesus tamaantekaq maalghuk aghneghek ,
enkaam wata ugpeghtuutkat akuzitangi nagalluki .
Taana aghnaq pikaat , " Nagasuwhaaghaqngamken ugpeqegkaqaput akuziteten . Iwernga maaten whangkunneng katam nagalluku liitaghput taana yuuk ipa yugulighistekeftaa nunam yugan . "
Maalghuk aghneghek atughlukek , Jesus Sychar-meng aghulaqegkaq Galilee-mun .
( Jesus ellmineng katam pikaalghii , " Uuknaliqista nunalgutangan tugukliigataat uuknaliqistenguluku . " )
Kaasan Galilee-mun , yuget tugukliqaat qayughllak esghapakaqegkangat sallgha qamaglluku Jerusalem-emi , Passover-mun neqenghaghqengnguluteng .
Enkaam Jesus aglanqigtekaq Cana-mun , Galilee-melngughmun , meq wine-ngughtestefigminun . Taawanguq kavemem umiilwaagha , Capernaum-emi ighnegha qinuyugllak .
Nagaqughyamigu Jesus tagimaniluku Judea-meng , Galilee-mun takuluku maniiguutkaq naallghusaghtuqiisqelluku ighneni tuquyaghtungestalghii .
Jesus-em pikaa , " Ugpeqinaanghitusi wetkuqun esghapakufsiki aangelghiit allaaghlluwhaghtillghet . "
Umiilwaaghem pikaa , " Yuguniiq , maligtinga taghnughhaqa tuquvagilgan . "
Jesus-em pikaa , " Aglaa , ighneghen unguvallequq . " Yugem ugpeqegkii Jesus-em akuzitangi enkaam aglaqaq .
Tumangani taakwani qepghaghtengita nallaghluku ungipaatkaat , " Ighneghen piniighsimaaq . "
Aaptekii naniklaagmi piniighsimatanga . Pikaat , " Ighivgaq one-eklaagmi puqleghangiitkaaguq . "
Atangan liisimakegkanga tawani aflumi Jesus-em pikaqegkanga , " Ighneghen unguvallequq . " Enkaangam nengllugutkullghiit ugpeghtuutkat .
Taana tuungliqegkanga Jesus-em allaaghlluwhaghtillghan tagiluni Judea-meng Galilee-mun .
Taam kingunganeng Jesus , Jerusalem-etkaq Jews-et neqenghaghqellghitnun .
Taawanguq Jerusalem-emi , Sheep Gate-em tungangani naayvaghaaq tallimaneng porch-elek , Hebrew-stun atillgha Bethzatha .
Uglapiglleghhii qinuyuk ingaghmetullghii porch-eni , ayaakat , piyugigalnguut , uniiqat . ( Pagughrugughhneghsighaqegkangat meq ateghyuwhaaghnaluteng .
Ilangani aghneghem , yaqulga Atanghem ateneghmini naayvaghaaghmun pagughrugughtestaqegkanga meq . Enkaam kina ateghyuwhaalghii meghmun naallghutaqelghii sameng alngunak aqnighneghmineng . )
Taawanguq yuuk qinuyugngalghii 38 ayumiqulleghni .
Jesus-em esghaqaa . Liisimakegkaa qavngarugllak ima qinuyukaq enkaam aaptekaa , " Naallghusugsiin ? "
Qinuyulghiim kiimsiqaa , " Yuguniiq , meq pagughrugughhneghani kayutkaghqiitaqunga . Ateghnaqutkaqsaghtunga ima kitum ingyaghaghtaqaanga . "
Jesus-em pikaa , " Nekevi , allighan tuguluku piyugi . "
Tawaninginaq yuuk naallghulluni , allighani tuguluku piyukaq . Sabbath-ngulghii tawani aghneghmi .
Tamaaken apalluqluku Jews-et igleghutistengita pikaat naallghutkaq yuuk , " Aghneghmi Sabbath-nguuq , Liilightuusamnni allighan igleghusaghqaqenghisaghan Sabbath-mi . "
Pikii , " Yugem naallghutistema piinga , ' Allighan tuguluku piyugi . ' "
Aaptekaat , " Kitum naallghulluten allighan tuguluku piyugesqaten ? "
Iwernga yugem nallukegkaa naallghutisteni kinangutanga , qayughllak uglapiglleghii yuuk tawanlenguq , Jesus-llu esghaghtengngunani iqitkaalghii .
Aghneghmi taakwani Temple-mi , Jesus-em nallaqaa taana yuuk naallghutkani , pikaa , " Uyuq , naallghusimaaten . Seghleghqennanii luuraq sangwaa seghleghataghalghii ikfiqutkennayukavgu seghleghqumanginaquvek . "
Taagken yugem ungipaasaghtuqii Jews-et igleghutistengit Jesus-nguniluku naallghutisteni .
Taagken kenlanga Jews-et igleghutistengita seghletun piyagutkaat Jesus , Sabbath-mi naallghutillghaneng apalluqluku .
Iwernga Jesus-em pikii , " Ataka quunpeng qepghaaguq , whangallu qepghaghyaghqaagunga . "
Enkaam Jews-et igleghutistengita wataqaaghaq tuqusukaat . Pikat , " Jesus-em Sabbath-em Liilightuusaa naafqinaghpenaan pikaaguqlu Kiyaghneq Atakniluku . Tawaten akuzilleghmikun Kiyaghneghtungwaaq ayuqniluni piiquq . "
Iwernga Jesus-em pikii , " Ipa piimsi , Ighneq ellnginaghmi sayaghqaanghituq , Atamineng esghapakaghhiinani piiqaa . Atami pillghatun piiquq .
Atam piniqaa Ighneni , enkaam kelguvikaqaa sameng tamaghhaaneng salleghmineng . Iwernga taakuneng aangataghalghiineng kelguviksaghqaqaa saghiighayugesqellusi .
Atam unguvaghtesluki tuqukat unguvallelitaqii , enkaam tawateghpigaq Ighneq unguvallelitikayuguuq piyukegkaminun .
Ata nanqigtingigatuq kitumeng alngunak . Iwernga aghtughyaghqaanghillelitkaqaa Ighneni qamaglluku nanqigtilleq ellnganun pisqelluku .
Kiyaghneghem tawaten pikaqaa Ighneni tamaghhaanun quulviisqelluku katam tawaten quulvallghistun Ata . Kitum taam quulviigalkumigu Ighneq quulviigataa Ata kayagtikaq Ighneghmeng .
" Ipa piimsi , kitum nagaskumiki akuzitenka , ugpeqegkumigullu kayagtisteka , kenlengilngughmeng unguvallelguuq . Nanqigtellengnaanghituq aghyuughyaghqaaluni qayughllak tuqumeng unguvalleghmun lliiqaaguq .
Ipa piimsi , pilleghqaq uka taginguuq , whaa kaasimaaq , tuqukat nagaqughlleqaat menga Ighneghan Kiyaghneghem . Tamaakut nagaquullghiit unguvallequt ,
qayughllak Ata unguvallghuuq , enkaam unguvalleq ellnganeng pinguuq . Tawateghpigaq Ighnegha unguvallghuuq , qayughllak Atam tawatetestekanga .
Aghtughyaghqaanghillelitkaqaallu Ighneni nanqigtilleghmun qayughllak Ighneqegkanga Yugem .
" Saghiighayagutegpenaan una : pilleghqaq taginguuq qamaglluteng tuqukat lliveghmelnguut nagaqughluku menga ,
aanleghaasaghqaagut lliveghmeggneng . Tamaakut pinitun pikat unguvaghtesaghqaagut unguvalleghmun . Iwernga tamaakut seghletun pikat unguvaghtesaghqaagut nanqigtelleghmun aghyuughyaghqaaluteng .
" Nanqigsigataqa kina alngunak sivukluku aaptellngunaan Ata . Enkaam nanqigtiiqunga ellngan pisqellghinaghhaatun . Nanqigtilqa elqughutngaaq , qayughllak nanqigtiiqunga Atam kayagtikam whangamneng piyukellghatun . Whanga piyukellemtun pingigatunga .
" Aapquma whangamneng , yuget ugpeqnaanghitiit akuzitenka , wetkuqun kitum alla aapqanganga .
Iwernga kitum aapghaqaanga tawaten , liisimakanka aapqii ipanguut qayughllak aapghisteka Atakaqa .
Elpesi yuget kayagtekaqasi John-mun , apellghi whangamneng ipanguut .
Yuget apenghisaghngaaghmegtengnga , iwernga tawaten piinga elpesi yugulillengesqellusi .
John kenelghutastun kumangayaghtuqlu kuukgutngayaghtuqlu . Akuzitangi nighugestun ayuqsaghtut enkaam elpesi natengiighhaq akuzitangakun quyastesukaagusi .
John-em akuzitangan liitestekaqaanga yugnun . Iwernga wataqaaghaq John-em akuzitanganeng qepghalleghma liitestaghaghaanga yugnun . Qepghaghanka Atama pisqegkii enkaam qepghalleghma liitestaa yugnun Atamnun kayagtekaqnilunga .
Kayagtikam whangamneng , Atam ellmineng katam aapghwaa ipapighqelleq whangamneng ayuqelghii . Nagaqiigatngwaaghaghsi menga , esghiigatngwaaghaghsi natetulanga ,
tugukliigatasillu akuzitangi , qayughllak ugpeqigataghsi Atam kayagtekaa .
Ivaghivikaqasi Akuzitet Igaqegkat , qayughllak sumeghpesini kenlengilngughmeng unguvallengviknaluki piiqasi . Taakusta ataasit Akuzitet Igaqegkat aapghilghiit whangamneng .
Naqam whangamnun tagiyugigatusi unguvallelitesqellusi .
" Yugnun usuqesunghitunga .
Liisimakamsi elpesi , piniqellghitusi ilugpesini Kiyaghneghmun .
Atama kayagtekaqaanga akuzistengulunga ellminun , iwernga elpesi tugukliigataghpesinga . Naqam kina tagiluni ellminun katam akuzilghii tuguklighaqluku .
Natenʼngam ugpeqelleqesteggu tagikaatka Kiyaghneghmeng usuqesugukufsi ilagpesinun , naqam taananginaghhaam Kiyaghneghem usuqelleghqaa avelghaghluku ?
Sumeghtaghaghpenasi apeghlleqniluku anaggutelleghsi Atamun . Moses-nguuq aapghiyaghqaq anaggutelleghpesineng qaywa sighimaksaghngaaghpesigu yugulisqellusi .
Moses ipa ugpequmakufsigu ugpeqnayaghaghpesinga qayughllak igaqegkaqaanga igatgun .
Enkaam Moses-em igaqegkii ugpeqigalkufsiki , natenngam ugpeqelleqesteki akuzitenka ? "
Kingunganeng taam , Jesus-em aghviqaa Naayvaq Galilee , aatqelghiillu Tiberias-meng .
Uglapiglleghhiim maliglleghaatkaat qayughllak naallghuquulghii qinuyugneng allaaghlluwhaghtilleghqun .
Kaalluteng Jesus-enkut maligsaaghtekullghiit mayughluteng naayghamun aqumuutkat .
Jews-et Passover-mun Neqenghaghqellghat kaasaghtulghii .
Jesus-em sivuglluni esghaqii yulghuteghllaget tagilaghaallghiit ellminun . Aaptekaa Philip , " Naken tukfighinayaghesta neqmeng yulghuteghllagnun neghyaghqameng ? "
Tawaten aaptekaa Philip naten pilleghqaa esghaghnaluku , liisimakeghngaaghmigu ellmi salleghqani .
Philip-em kiimsiqaa , " 200 denarius-elgughngaamta naamayaghqameng neqengnaanghitukut , talwa sasqughhaghmeng tunqughngaamteki . "
Ilangallu maligsaaghta tawanlenguq , Simon Peter-em anglegutanga Andrew . Andrew-m pikaa Jesus ,
" Esgha una mekelghiighhaq tallimaneng neqekrangllallgaq , maalghuklu iqallugek , iwernga naamanaanghitut . "
Jesus-em maligsaaghteni pikii , " Yuget aqumuutesqiteki . " ( Tamaana vegaaghllagulghii . ) Enkaam entaqun 5,000-nguut yuget aqumuutkat , kesutkegpenaki aghnatlu , taghnughhaatlu .
Taagken Jesus-em tuguluki neqekrangllat , iyamsiqayugluni Kiyaghneghmun , tunqughtestekii aqumuutkaghllagnun tamaavek . Tawateghpigaq iqallugek pikakek , qamaglluteng neghuutkat kepsulleghmeggnun .
Qamaglluteng kepsuusata Jesus-em maligsaaghteni pikii , " Qerngughteggu tamaana neghumangilkangat , sakusiiqegpenaki . "
Enkaam qerngughlluki imiqiit qula maalghuk siipneqluku pasketet siipneghitneng tallimat neqekrangllat .
Taana allaaghlluwhaghtilleq yuget esghapagluku pikat , " Ipapestaaq una uuknaliqistenguuq tagiyaghqaanikaat nunamun . "
Jesus-em liisimakegkanga yuget aqfaluku umiilengllaghnaqutkennaqngukangat , enkaam naayghamun aglaqaq ellnginaghhaanaluni .
Tawani ighivgaghmi , Jesus-em maligsaaghtengi ukikat Naayvamun Galilee-mun .
Mamlegtekanga , Jesus-llu paninang aviilnguq , enkaam maligsaaghtengi angyamun uughquulluteng aglaqat Capernaum-emun inglunganilngughmun naayvam .
Taagken naayvaq imaghllugughtekaq qayughllak anuqlighllakanga .
Iiwenllu angwaaghmeng naayvam qukaanun lliighaqut , esghaqaat Jesus meghqun piyugmeng tagilghii angyamun enkaam alingruughutkat .
Iwernga Jesus-em pikii , " Alingegpenasi , Whanganguunga . "
Enkaam uugtesukaat angyamun . Taagken tawaninginaq quutmun kaatkat takukameggnun .
Yulghuteghllaget unegtekat inglungani naayvam , unaamingani piyalghiimeng Jesus aviituq . Liisimakegkangat ataasiinaalghii angyaq esnami . Jesus maligusimangilnguq maligsaaghteminun angyakun , ellnginaghmeng pikaalghiit unilluku .
Taagken ilangi angyat kaatquutkat Tiberias-meng . Tamlakat tungangakun yulghuteghllaget neghuutfigitgun ighivgaq . Neghegkaalghiit neqekrangllameng , kingunganeng Jesus-em iyamsiqayullghan .
Yulghuteghllaget piyalghiimeng Jesus-enkut maligsaaghtekullghiit aviitut , enkaam angyanun uuglleghaalluteng Capernaum-emun ivaghyaghtuqaat Jesus .
Naalkesamegteggu Jesus aaptekaat , " Apeghtughista , qavngaq maavek kaasin ? "
Jesus-em kiimsiqii , " Ipa ungipaatamsi , ivaghaghpesinga qayughllak neghelghiisi neqekrangllameng kepsughaaghlusi . Ivanghitaghpesinga allaaghlluwhaghtillghenka apalluqluki .
Qepghaategpenaan neqa mulungigalnguq . Yeghlegi qepghaataqiteggu neqa naavyaghqaanghilnguq , kenlengunaan unguvallengestikayuk . Tawatelnguq neqa Ighneghan Yugem tuunyaghqaqa elpesinun , qayughllak Kiyaghneghem Atam itagnaqegkaqaa ellnga . "
Yuget aaptekaat Jesus , " Sangaawat qepghaqat Kiyaghneghem pisqesukii whangkunnun ? "
Jesus-em kiimsiqii , " Elpesinun qepghaqaq Kiyaghneghem pisqesukaa esgha una : ugpeqesqelluku taana ataasiq Kiyaghneghem kayagtekaa . "
Enkaam yuget aaptekaat , " Sangwaa allaaghlluwhaghtilleq pinayaghsigu ? Esghapagyaqumteggu elngaatall ugpeqnayaghamken . Sanayaghsin ?
Sivuneput neghegkaagut manna-meng kilgaani . Akuzitni Igaqegkani igaqegkaaguq whaten , ' Qilagmeng pamaken tuunegkaqii neqekrangllameng neghesqelluki . ' "
Jesus-em pikii , " Ipa ungipaatamsi , qilagmeng pamaken Moses-ngunghituq tuunikaq neqekrangllameng . Qilagmeng pamaken Atakaqa tuunikayuk neqekrangllapigmeng elpesinun .
Kiyaghneghem neqekrangllaa esgha taana ataasiq ukikaq qilagmeng , tuunilghii unguvalleghmeng nunam yuganun . "
Yuget pikaat , " Yuguniiq , iiwleng tuunikut tawatelngughmeng neqekrangllameng . "
Jesus-em pikii , " Whanganguuq neqekrangllaq unguvallelitikayuk . Kina taana tagilghii whangamnun allamengllu iyataghnaanghituq . Kitum taam ugpeqegkuminga allamengllu meqsugnaanghituq .
Iwernga sivunghani ungipaatellemtun piimsi , esghaqaqaghpesinga iwernga salin ugpeqigataghpesinga .
Kina alngunak Atam tagivaqaa tagiyaghqaaguq whangamnun . Ighsaksaghqaqenghitaqa kina alngunak tagilghii whangamnun ,
qayughllak ukikaagunga qilagmeng atuqnaluku piyukellgha Kayagtistema . Whanga piyukelqa piyaghtuunghitaqa .
Kayagtistema ifliisunghitaanga taakuneng tagivaqamineng , talwa ataasighhaq . Itupill whangamnun unguvaghtesqesuwii kingulighmi aghneghmi .
Una Atama piyukelqaa : kitum alngunak esghaghluku Ighneq ugpeqegkumigu kenlengilngughmeng unguvallengellequq . Enkaam unguvaghlleqaqa kingulighmi aghneghmi . "
Jews-et ungyupghutkaat Jesus-em whaten pillgha , " Whanga neqekrangllaguunga ukikaq qilagmeng . "
Pikat , " Jesus-nguuq , Joseph-em ighneqaa , liisimakagput atangallu naangallu . Sangami whaten pii , ' Ukikaagunga qilagmeng ? ' "
Iwernga Jesus-em pikii , " Ungyupeghtegpenasi .
Atanguuq kayagtikaq whangamneng . Kina alngunak taginaanghituq whangamnun wetkuqun Atam tagistekumigu whangamnun . Enkaam unguvaghlleqaqa kingulighmi aghneghmi .
Uuknaliqistet igaqegkaqaat una , ' Kiyaghneghem apeghtughyaghqaqii qamaglluki yuget . ' Tamaghhaghmi nagallghii , liillghii Atameng tagikayuguuq whangamnun .
Sumeghtaghaghpenasi kitumun alngunak esghaamaniluku Ata . Kiyaghneghmeng tagikam ellnginaghhaghmi esghaqaqaa Ata .
" Ipa ungipaatamsi , ellnga taana ugpeqilghii kenlengilngughmeng unguvallelguuq .
Whanga neqekrangllaagunga tuunikayuk kenlengilngughmeng unguvalleghmeng .
Sivunesi neghegkaagut manna-meng kilgaani , iwernga paninang tuqulaghaatkaagut .
Iwernga una neqekrangllaq ukikaq qilagmeng , kitum alngunak neghegkumigu tuqunaanghitngwaaghtuq .
Whanga unguvallelitikayuguunga , neqekrangllaq ukikaq qilagmeng . Kitum alngunak neghegkumigu taana neqekrangllaq , kiyaghsaghqaaguq quunperugllak . Taana neqekrangllaq kemekrakaqa , tuunaqegkegka nunam yugi unguvallengesqelluki . "
Taagken Jews-et aaghtiiraaghusagutkat ellmeggneng . Pikat , " Naten uum yugem kemekrani tuunaqagu neghesqelluku ? "
Jesus-em pikii , " Ipa ungipaatamsi , Ighneghan Yugem kemekraga neghyaghqaqaghsi , aawallu meghyaghqaqaghsi . Tawaten pinghilkufsi , unguvallepigitusi ilugpesini .
Kitum alngunak neghegkumigu kemekraka , meghegkumigu aakwa , kenlengilngughmeng unguvallelguuq , unguvaghlleqaqallu kingulighmi aghneghmi .
Kemekraka neqeghpigaaguq , aakwallu meghyaghqapiiguuq .
Kitum alngunak neghegkumigu kemekraka , meghegkumigu aakwa , kiyaghtengnguuq whangamni , whanga kiyaghtengnguunga ellngan ilungani .
Atam unguvastikayugem kayagtekaqaanga , whangallu unguvastaqaanga . Enkaam kitum alngunak neghegkuminga unguvallequq whanga apalluqlunga .
Sivunemta neghegkiistun neqekrangllastun ayuqenghitunga . Neghegkaagut neqekrangllameng iwernga paninang tuqulaghaatkaagut . Neqekrangllaagunga ukikaq qilagmeng . Kina alngunak neghegkumi taagken neqekrangllameng kiyaghsaghqaaguq quunperugllak . "
Jesus-em tamaana qamaglluku aapqaa apeghtughinguluni synagogue-ngani Capernaum-em .
Jesus-em maligsaaghtengita nagalluku allulluteng pikat , " Una apeghtuusaq piyaqnapigtuq , kitumngam tuguklighlleqagu ? "
Ungipaatestengngunani Jesus-em liisimakegkangi maligsaaghteni ungyupghullghiit tawaten , enkaam pikii , " Taam apeghtullghem iilqayugtestisii ?
Samengʼngam pinayaghetsi esghaghyaqufsigu Ighnegha Yugem mayulghii neksaqeminun sivunghani ?
Taghneghak unguvallelitikayuguuk , iwernga yuuk unguvallelitinaanghituq . Akuzitenka elpesinun taghneghaagutlu unguvallghuutlu .
Iwernga ilagpesi ugpeqigatiit akuzitenka . " ( Jesus-em liisimakegkangi kinkut ugpeqinghilnguut . Liisimakegkangi ima piinlighyuwhaalleghmeng . Talwa liisimakegkanga kinangutanga uveghpagutiyaghqaq ellmineng . )
Jesus-em pikii , " Ilagpesi ugpeqinghitellgha apalluqluku whaten pikaagunga , ' Atam tagisneghilkumigu yuuk whangamnun , taginaanghitngwaaghtuq . ' "
Kingunganeng Jesus-em tawaten pillghan uglapiglleghhiim maligsaaghtengan unitkaa maligsaaghnaniqaat .
Jesus-em aaptekii qula maalghuk siipneqluku maligsaaghtet , " Elpesillu aghulaqsugetsii ? "
Simon Peter-em kiimsiqaa , " Ataneq , kitumunʼngam pilleqesta ? Elpek akuzitegpek aapghaqaa naten allgeghutelleghqaq kenlengilngughmeng unguvalleghmeng .
Whangkuta ugpeqamken , liitkaqamken elpek Agleghnalghiikaaten Kiyaghneghem . "
Taagken Jesus-em pikii , " Nakmikegkaqaqa qula maalghuk siipneqluku maligsaaghtekaghqaq , elpesinguut . Iwernga nalighsi ataasiq tughneghaaguq . "
Jesus-em akuzitkengngukanga Judas , ighnegha Simon Iscariot-em qayughllak taakwaningani uveghpagusaghqaqegkanga . Judas ilakegkangat taakut qula maalghuk siipngalghiit maligsaaghtet .
Kingunganeng taam Jesus igleghakaq Galilee-mi . Igleghayugumangilnguq Judea-mi , qayughllak Jews-et igleghutistengit tamaanlenguut tuqusugukangat .
Jews-et neqenghaghqelleghqaat aatqelghii tabernacles-meng kaasaghtungestalghii .
Jesus-em anglegutangita pikaat , " Aghulaqi maaken , aglaa Judea-mun maligsaaghteten esghapagesqelluki allaaghlluwhaghtilleghpeneng .
Kitum alngunak apeghseghuuyulghiim aksaqigataa salleni . Enkaam tawaten pinaqngukuvek tamaghhaghmi yugem esghapagliten ! "
( Talwa anglegutangita Jesus ugpeqenghilkangat . )
Jesus-em anglegutni pikii , " Judea-telleghqaqa salin kaasigatuq , iwernga elpesi alngunak aghneghni piyaghqaagusi .
Nunam yugan ugumiknaanghitiisi , whanga ugumikaatnga qayughllak aapghaqegkegka seghleq atuqaqegkangat .
Enkaam elpesi neqenghaghqelghiinun pitek ; whanga pinaqenghitunga qayughllak aghneqa salin kaasigatuq . "
Jesus-em tawaten piluki ellnga Galilee-metkaq .
Jesus-em anglegutangi neqenghaghqemmun pikat . Taagken kingungitneng yugnun esghaghtesukaghpenani ellngallu pikaq .
Neqenghaghqemmi Jews-et igleghutistengita ivaqaat Jesus , pimaghmeng , " Naagu taana yuuk ? "
Uglapiglleghhiit yuget tawanlenguut sigutquutkegkaat Jesus . Ilangita pikaat , " Jesus piniipigtuq yuuk . " Ilangita pikaat , " Nakaa , puughtaqii yuget . "
Iwernga kitum alngunak qaayngakun akuzitkumangilkanga Jesus , alingluni Jews-et igleghutistengitneng .
Neqenghaghqellgha santillghem qukaghitaquqlu , Jesus Temple-mun aglaghluni apeghtughikaq .
Jews-et igleghutistengita saghiighayagulluku pikat , " Naten una yuuk liiteghllagta igaghyaamangilnguq ? "
Jesus-em kiimsiqii , " Apeghtuusanka whangamneng pingunghitut , Kayagtistemneng pinguut .
Kitum alngunak Kiyaghneghem piyukellgha atuqsugukumigu liisimaksaghqaqaa , apeghtughilqa Kiyaghneghmeng pingutanga , nalighmeng whangamneng katam pingutanga .
Kina alngunak apeghtughilghii ellmi katam sumeghtaghalleghmineng quulvallengnaqutkengnguuq . Iwernga kina alngunak quulvallengestinaqutkelghii kayagtikamun , akuzinguuq ipapigmeng , iqlengiqigatuq .
Qamagllusi liisimakaghsi Moses-em Liilightuusalitkaqiisi , iwernga nalighhiinaghpesi qaatkigatasi . Sangamangam tuqunnaqutkestengnga ? "
Yuget kiimsiqaat , " Tughneghaam iitghumaaten . Kitum tuqunnaqutkaten ? "
Jesus-em pikii , " Ataasimeng allaaghlluwhaghtiyama Sabbath-mi qamagllusi saghiighayugtusi .
Moses-em qelqaqiisi circumcise-esqelluki ighnesi ( qaywa sivunesi circumcise-ekaaghngaata Moses-em circumcise-esqellghan sivungani ) . Naqam elpesi circumcise-eyaghqaanghata ighnesi Sabbath-mi piiqasi .
Naafqengngunghilkufsigu Moses-em Liilightuusaa circumcise-eghilleghpesigun Sabbath-mi , sangama ugumiyagutestengnga yuuk naallghutngwaallemneng Sabbath-mi ?
Nanqigtigpenasi yuget saaqutangi liigikngwaaghpenaki , nanqigtiiqitek elqughullusi . "
Taagken ilangi Jerusalem-eghmiit pikat , " Taanata yuuk tuqusukangat .
Naqam esgha apeghtughilghii yugnun , naqamllu igleghutistemta sanaqigataat . Qaa whaa liigikaat Christ-angutanga , Kiyaghneghem kayagtekaa ?
Iwernga whangkuta liisimakaghput taana yuuk naken pingutanga . Christ-apik tagikan , kitum alngunak nalluksaghqaqaa naken pingutanga . "
Jesus paninang apeghtughinguluni Temple-mi , iglagtuluni pikaq , " Qaywa liisimakngwaaghestegguu kinangutka , nakenllu pingutka ? Whangamneng tagimangitunga . Kayagtisteka ipapiguuq , iwernga elpesi nallukaghsi .
Whanga liisimakaqa qayughllak ellnganeng tagikaagunga , ellngan kayagtekaqaanga . "
Jesus tawaten piyan ilangita yuget tugunaqutkegkaat . Iwernga kitum alngunak agtuqaamangilkanga qayughllak aghnegha salin kaasigalnguq .
Iwernga uglapiglleghhiit yuget ugpeqegkangat Jesus . Enkaam pikat , " Liisimakaghput una yuuk Christ-anguuq , qayughllak uglaapiglluku allaaghlluwhaghtiiq Christ-am piyaghqaaneng . "
Ilangita Pharisees-et nagaquqiit yuget tawaten akuzimleghaallghiit Jesus-meng , enkaam ellngitallu , chief priest-etlu kayagtekiit kelengakistet tugusqelluku .
Taagken Jesus pikaq , " Natengiighhaq elpesinillunga aglaghllequnga Kayagtistemnun .
Ivaghlleqaghpesinga iwernga naalkennaanghitaghpesinga . Takukamnun aglaghpagningitusi . "
Jews-et igleghutistengita ilateng pikiit , " Navek una yuuk pinaqa naalkesaghqaafqaami ? Greek-et akulangitnilnguut yuput takulaghnaqakii ? Qaa apeghtughillequq Greek-enun ?
Samengtuq Jesus pii whaten piiqngami , ' Ivaghlleqaghpesinga iwernga naalkennaanghitaghpesinga ; takukamnun aglaghnaanghitusi ' ? "
Kinguliq aghnegha neqenghaghqellghem megnunalleghpigaalghii . Tawani aghneghmi , Jesus nekevluni iglagtuluni pikii , " Kina alngunak meqsukumi tagiluni whangamnun meghli .
Kitum alngunak ugpeqegkuminga , ilunganeng qamaken kiiwet maaqsaghqaagut unguvallengestikayuget meghet . " Akuzitet Igaqegkat tawaten pikaagut .
Jesus-em akuzitkengngukek Agleghnalghiik Taghneghak . Kiyaghneghem Taghneghagni salin tuunigataak qayughllak salin kevgigalkanga Jesus quulvalleliteghllagnaluku . Iwernga taakwaningani tamaakut ugpeqilghiit Jesus-meng , allgeghusaghqaagut Taghneghagneng .
Nagasamegteggu Jesus tawaten akuzilghii ilangi yuget pikat , " Una yuuk ipapestaaq uuknaliqistenguuq neghyukegkaghput . "
Ilangita pikaat , " Christ-anguuq . " Iwernga ilangita pikaat , " Christ-a tagiyaghqaawaa Galilee-meng ?
Akuzitet Igaqegkat pikaagut Christ-a tagilleqniluku David-em nengllugutanganeng , allgeghlleqnilukullu Bethlehem-emi , David-em kiyaghfiganeng . "
Ilangita yuget ipapighqutkumangilkangat Jesus ,
enkaam tuguyukaat iwernga kitum alngunak agtuqaamangilkanga .
Kelengakistet kayagtekaayalghiit tugusqelluku Jesus , kaasata chief priest-etlu , Pharisees-etlu aaptekiit , " Sangan taginnanighesteggu Jesus ? "
Kiimsiqiit , " Kina alngunak taatun yugtun akuzingigatuq . "
Pharisees-et aaptekiit , " Elpesillu Jesus-em puughtisii ?
Whangkuta igleghutistenillu , Pharisees-enillu liisimakaput Moses-em Liilightuusii . Nalimtaa-a ugpeqatgu Jesus ? Nakaa !
Tamaakut yulghutet nallukiit Moses-em Liilightuusii , enkaam Kiyaghneghem naafqelleqii . "
( Ataasiq Jews-et igleghutistengat Nicodemus-nguftuq , sivunghani Jesus-mun pikaq . ) Nicodemus-em pikii ,
" Liilightuusamnni nanqigsaghqaqenghitaghput yuuk , wetqukun nagalluku liigikegkumteggu samatanga . "
Pikaat , " Elpeklu Galilee-meng pinguzin ? Liinnaqiki Akuzitet Igaqegkat . Liilleqan uuknaliqistengituq tagikameng Galilee-meng . "
Qamaglluni tamaana aghulaquutkaq , nemeggnun aglaghtuutkaq .
Jesus aglaqaq Mount Olives-mun .
Unaanguluku aglanqigtekaq Temple-mun . Yulghun tagilaghaasan Jesus-em aqumluni apeghtuqii .
Liilightuusaneng apeghtughikayugetlu , Pharisees-etlu tagitkaat aghnaq anguksakaq gelgaghniighumaluku . Nekevesluku sivungitgun yuget ,
Jesus pikaat , " Apeghtughista , una aghnaq anguksakaaguq gelgaghniighumaluku .
Liilightuusaan Moses-em qelghusaqaa , aghnat tawaten pikata tuqutesqelluki milughpagaataghhiinaq . Elpek sameng pinayaghsigu ? "
Jesus aaptekaat tawaten Liilightuusat kipullegmun sameng pisqelluki , qayughllak anaggutesugukangat . Jesus peghleghlluni ighneghwaaghmineng igaqaq nunakun .
Aaptaataghyatni Jesus-em nekevluni pikii , " Nalighpesi seghleghqelleqraggiilnguum milughyuwhaaghligu uyghagmeng . "
Alla peghleghlluni ighneghwaaghmineng igaqaq nunakun .
Nagasamegteggu Jesus , aghulaquutekestaqat . Nuyekliit sivukluteng , taagken tamaakut ilangit aghulaquutkat . Jesus ellnginaghhaaghtekaq , iwerngaqun taana aghnaq paninang nekevghalghii sivungani .
Jesus-em nekevenqiglluni aaptekaa , " Aghnami , naaki anaggunnisteten ? Nalighhiiniitaa-a aghyuughyaghqaaniluten pinghitataan ? "
Kiimsiqaa , " Yuguniiq , nalighhiiniita pinghitaatnga . " Enkaam Jesus-em pikaa , " Whangallu aghyuughyaghqaaniluten pinaqenghitamken . Aghulaqi , alla seghleghqegpenang . "
Taakwaningani Jesus-em aleghqughlaataqii yuget . Pikii , " Whanga nighuguunga nunam yuganun . Kitum maligtekuminga mamlegmi kiyaghhnaanghituq , kenelgullequq unguvallelitikayugmeng . "
Pharisees-et pikaat Jesus , " Taawa apeghlaataghtuten elpeneng , iwernga akuziteten ipapighqusighqiitut . "
Jesus-em pikii , " Akuzitkeghngaaghma whangamneng katam , akuzitenka ipanguut qayughllak liisimakaqa naken tagikaatka , liisimakaqallu takuyaghqaqa . Elpesi nallukaghsi naken pimatka , talwa nallukaghsi takuyaghqaqa .
Nanqigtiiqusi nunam yugatun , whanga nanqigsigataqa kina alngunak .
Nanqigtinaqsaquma nanqigtilqa elqughutnganayaghtuq qayughllak ellnginaanghitunga : Ata Kayagtisteka whangamnituq .
Liilightuusaghpesini igaqngaaq maalghuk yugek sangwaa aapqumegnegu tawatengwaaq , akuzillghik ugpeqelleqiit ipanguniluki .
Enkaam whangamneng aapghaqunga , Atamllu Kayagtistema aapghaqaanga . "
Aaptekaat , " Naagu Atan ? " Jesus-em kiimsiqii , " Nallukaghpesikung Atakullghiigni . Iwernga whanga liisimaksaqufsinga , Atakallu liisimaknayaghaghsi . "
Jesus apeghtughingulghii tawaten Temple-mi manimeng aflengakivigan tungangani . Iwernga kitum alngunak tugumangitkaa , qayughllak pilleghqaa salin kaasigalnguq .
Allameng Jesus-em pikii yuget , " Unilleqamsi , ivaghlleqaghpesinga , iwernga tuqullequsi seghleghqelleghtuumaghpesi . Takukamnun aglaghnaanghitusi . "
Taagken Jews-et igleghutistengit pikat , " Jesus whaten piiq , ' Takukamnun aglaghnaanghitusi . ' Qaa ellmineng tuqunnaquq ? "
Iwernga Jesus-em pikii , " Elpesi maaken nunameng pinguusi , whanga pamaken pinguunga . Elpesi nunam pikiisi , whanga nunam pikenghitaanga .
Enkaam ungipaatamsi tuqulleqnilusi seghleghqelleghtuumaghpesi . Aa-a tuqullequsi seghleghqelleghtuumaghpesi ugpeqenghilkufsinga whanga whangangutka . "
Aaptekaat , " Kinanguzinmi ? " Jesus-em kiimsiqii , " Whanganguunga aapghaqellemtun piinlighyuwhaalleghmeng ima .
Akuzitkesaghqaghllaguunga elpesineng , nanqigtusighqaghtuungallu elpesinun . Iwernga Kayagtikaq whangamneng ipanguuq , enkaam nunam yuganun aapghaqanka nagatkanka ellnganeng . "
Yuget liigikumangilkangat Jesus-mun akuzitkengngutanga Ata .
Enkaam Jesus-em pikii , " Kefkufsigu Ighnegha Yugem liilleqaghsi whanga whangangutka . Liilleqaghsi sangwaa maana piiqegkegka whangamneng pingigatulka . Liilleqaghsi akuzitkegkayugutka Atam apeghtuusaqegkaghhiinaa whangamnun .
Kayagtikaq whangamneng whangamnituq . Iiwleng atuqegkayuwaaqa efqughtinalghii ellnganun enkaam unisigataanga . "
Jesus tawaten akuzimaluku , uglapiglleghhiim ugpeqegkaa .
Jesus-em pikii Jews-et ugpeqilghiit ellmineng , " Nagnequfsi qaatkullusi apeghtullemnun , ipapestaaq maligsaaghtekamsi .
Ipapighqelleq liilleqaghsi enkaam ipapighqellghem itemulleqiisi . "
Pikaat , " Abraham-em kingunqiinkut , qepghaghtelaaghungigatukut . Sangamta pizikut itemusaghqaaniluta ? "
Jesus-em kiimsiqii , " Ipa ungipaatamsi , kina alngunak seghleghqengngalghii , seghleghqelleghmun qepghaghtelaaghestun ayuquq .
Qepghaghtelaaq nengllugutenisaghqaanghituq quunperugllak . Iwernga nengllugutet ighneghat ellngitnisaghqaaguq quunperugllak .
Enkaam Ighneghem itemestekangisi , ipapestaaq itemyaghqaagusi .
Liisimakamsi Abraham-em kingunqiisi . Iwernga tuqusuwaqaghpesinga qayughllak tugukliigalkesi apeghtuusanka .
Ungipaatamsi Atama kelgutkaaneng whangamnun , iwernga elpesi atagpesi qelghutkaa piiqaghsi . "
Kiimsiqaat , " Whangkuta atakaghput Abraham . " Jesus-em pikii , " Ipa Abraham-em avaqutaqsaqangisi , atuqaqnayaghaghsi Abraham-em pikaa .
Iwernga whaa elpesi tuqunnaqutkaqaghpesinga , whanga ipapigmeng ungipaatikayuk nagaquqamneng Kiyaghneghmeng . Abraham tawaten pinayanghituq .
Atuqngwaaghsi atagpesi pikaa . " Jews-et pikaat , " Kiyaghneghhiinaaguq Atavut , enkaam whangkuta ellngan ighnepikiinkut . "
Jesus-em pikii , " Kiyaghneq ipa Ataksaqufsigu piniqnayaghaghpesinga , qayughllak tagikaagunga Kiyaghneghmeng , enkaam whaa whaantunga . Whangamneng tagimangitunga , Kiyaghneghem kayagtekaqaanga .
Liigikigataghsi sameng pilqa qayughllak tuguklighyaghqaqenghilkesi apeghtughillghenka .
Avaqutaqiisi atagpesi tughneghaam , enkaam atuqsuwaqaghsi atagpesi piyukellgha . Piinlighyuwhaalleghmeng ima yugtaghtenguuq . Ipapighqelleq atuqaghsigataa qayughllak ipapighqellghilnguq . Iqlengiqneghmini taawanginaghhaq ayghiitkani piiqegkanga qayughllak iqlengiqestengulghii , atakegkanga iqlengam .
Iwernga whanga akuziiqunga ipapigmeng , enkaam tamaaken apalluqluku ugpeqigataghpesinga .
Nalighpesi ipapighqutkennayaghtanga seghleghqestengutka ? Qaywa akuzighngaaghma ipapigmeng , sangamangam ugpeqigastengnga ?
Kitum alngunak Kiyaghneghem pingan tuguklighaqii Kiyaghneghem akuzitangi . Iwernga elpesi tugukliigatasi Kiyaghneghem akuzitangi , qayughllak Kiyaghneghem pikenghilkangisi . "
Jews-et pikaat , " Piimken , Samaria-ghmiinguuten , tughneghaamllu iitghumaaten . Ipa pizikaan ? "
Jesus-em kiimsiqii , " Tughneghaam itellghitaanga . Quulvaghaqaqa Ataka iwernga elpesi quulviigataghpesinga .
Quulvallengnaqutkengngunghitunga whangamneng . Iwernga Ataasiiguq quulvaghiyulghii whangamneng , ellnganguuq nanqigtiyaghqaq elqughulluni .
Ipa ungipaatamsi , kitum alngunak qaatkegkumiki apeghtughillghenka , tuqunaanghitngwaaghtuq . "
Jews-et pikaat Jesus , " Taawa liitamken tughneghalguftuten ilugpeni . Talwa Abraham-llu , uuknaliqistetlu tuqulaghaatkaagut . Iwernga elpek piiten , ' Kitum alngunak qaatkegkumiki apeghtughillghenka , tuqunaanghitngwaaghtuq . '
Sumeghpenii aangataghaghsiin atamnneng Abraham-emeng ? Abraham tuqukaaguq , uuknaliqistetlu tuqulaghaatkaagut . Kinanguniluten piiqsin ? "
Jesus-em kiimsiqii , " Whangamneng quulvaquma taana quulvalleq sasiinaanghituq . Quulvaghikayuk whangamneng Atakaqa . Elpesi Kiyaghneqniiqluku
nallukaghsi . Whanga liisimakaqa . Nalluknikumkun iqlengiqestengullequnga elpesistun . Iwernga whanga liisimakaqa , qaatkaqankallu sameng pillghi .
Atazi Abraham quyaghllakaaguq esghaghlleqniluku tagilqa . Esghaqaqaa , enkaam quyakaaguq . "
Jews-et pikaat , " Ay ? Sameng pizin ? Esghaamangitngwaaghan Abraham . Talwa salin 50 years-ngughsigatuten . "
Jesus-em pikii , " Ipa ungipaatamsi , talwa sivungani Abraham-em Whanganguunga . "
Jesus tawaten piyan , yuget uyghagmeng tugulaatkat milughpagaataghnaluku . Iwernga Jesus iighluni aanegkaq Temple-meng .
Jesus-em igleghutkelluku esghaqaa yuuk ayaangaghmi allgeqaq .
Maligsaaghtengan aaptekaa , " Apeghtughista , kitum seghleghqellghan una yuuk ayaangaghmi allgeghtestagu , ellngan seghleghqellghaan nalighmeng angayuqagkenka ? "
Jesus-em kiimsiqii , " Uum yugem nalighmeng angayuqagkenka seghleghqellghita ayaangasneghitaa . Una yuuk ayaangaghmi allgeqaaguq esghiisqelluku Kiyaghneghem aghtughyaghqaanghillgha ellngakun .
Nagneghutepestaaghyaghqaqaput qepghaqii Kayagtistema paninang aghneghuluku . Unugyaghtughaa , kina alngunak qepghaghnaanghituq unugmi .
Paninang nunamellunga nighukaanga nunam yugan . "
Tawaten pitkelluku nunakun qesighluni sunameng akumluku angighhegkakek yugem iiskek .
Taagken yuuk pikaa , " Naayvaghaghmun Siloam-emun aghmigyaghtaa . " ( Siloam whaten pisiilghii , " Tuyuqaq " . ) Enkaam yuuk aghmigyaghtughluni tagiyalghiimi esghaasagulluni .
Uvilighneghitallu ilangitallu awen esghaghaqegkangat taana yuuk tungsighralghii enkaam aapqughaaghutkat , " Unangunghitaa yuuk aqumluni tungsighraghaqsalghii ? "
Ilangi pikat , " Aa-a taananguuq . " Iwernga ilangi pikat , " Nakaa , allanguuq , kinanguuq ellngasugnilnguq . " Enkaam ayaangayalghiim pikii , " Taananguunga . "
Aaptekaat , " Naten esghaasagusin ? "
Kiimsiqii , " Yugem aatqelghiim Jesus-meng qesighluni sunameng akumluku angighllukek iyegka aghmigyaghtiisqaanga Siloam-emun . Enkaam aghmiglunga esghaasagutunga . "
Aaptekaat , " Naagu taana yuuk ? " Yugem kiimsiqii , " Saa , nallukaqa ! "
Taagken ayaangayalghii yuget aglaatkaat Pharisees-enun .
( Tawani aghneghmi Sabbath-ngulghii Jesus-em qesighluni sunameng akumluku esghaasagutestaqngamigu yuuk . )
Pharisees-et aaptekaat yuuk , " Naten esghaghyagusin ? " Kiimsiqii , " Yugem angighllukek sunameng iyegka , aghmigyalghiinga esghaghtunga . "
Ilangi Pharisees-et pikat , " Una yuuk Kiyaghneghmeng pingunghituq , qayughllak qaatkigatii Liilightuusat Sabbath-meng ayuqelghiit . " Iwernga ilangi pikat , " Yuuk seghleghqesta , allaaghlluwhaghtilaghnaanghituq tawatelngughmeng . " Aaghtiiraaghutkat .
Alla aaptekaat yuuk , " Ellngan esghaghtestaaten . Sameng pinayaghsigu ? " Yugem kiimsiqii , " Uuknaliqistenguuq . "
Jews-et igleghutistengita ugpequmangilkangat ayaangayaatangallu , esghaghyagutellghallu , enkaam aqfastekagket angayuqakek .
Aaptekagket , " Una ighneqestegnegu ? Ayaangaghmi allgeghumanikesek , naten esghaghyaguta ? "
Angayuqagkenka kiimsiqii , " Liisimakaghpung ighneqaghpung . Liisimakaghpung ayaangaghmi allgeqaaguq ,
iwernga nallukaghpung naten esghaghyagusimatanga . Talwa nallukaghpung kitum esghaghyagutestellgha . Aapteggu yugughtekaaguq , kiimsighnaaghiisi ellmineng . "
Angayuqakek tawaten pikak alinglutek Jews-et igleghutistengitneng . Igleghutistet ataasiightengngwaaqat kitum alngunak ugpeqnikagu Jesus , Christ-anguniluku iqitesaghqaaluku synagogue-nneng .
Taana apalluqluku angayuqakek whaten pikak , " Yugughtekaaguq , aapteggu . "
Enkaam Jews-et igleghutistengita tuqlunqiglluku ayaangayalghii yuuk , pikaat , " Usuqigu Kiyaghneq . Liisimakaghput taana yuuk , Jesus , seghleghqestenguuq . "
Pikii , " Nallukaqa seghleghqestengutanga , iwernga liisimakngwaaghaqa ayaangayalghiinga whaa esghaghyagutunga . "
Jews-et igleghutistengita aaptekaat , " Saaten ? Naten esghaghyagutestaten ? "
Kiimsiqii , " Ungipaatngwaaghamsi , iwernga nagasugigataghpesinga . Sangan alla nagasugesteggu ? Elpesillu maligsaaghtengughsugetsii ellnganun ? "
Taagken ugumiyagulluku pikaat , " Elpek maligsaaghtekaaten . Whangkuta Moses-em maligsaaghtekiinkut .
Liisimakaghput Kiyaghneghem aleghquqaqaa Moses . Iwernga taana yuuk , Jesus , nallukaghput naken pingutanga . "
Yugem pikii , " Kii ! Elpesi igleghutisteni nallukumasteggu naken tagikaatanga , naqamllu ellngan esghaghyagutestaanga .
Qamaglluta liisimakngwaaghaghput Kiyaghneghem nagasigatii seghleghqestet . Iwernga Kiyaghneghem nagatkayuwaa kina alngunak maniguullghii , qaatkullghii ellminun .
Ima nuna piinlighyuwhaallghaneng kitum alngunak nagaqiigataa kina alngunak esghaghtestiniluku ayaangaghmi allgeqameng .
Taana yuuk Kiyaghneghmeng pingunghisaqumi sanayanghituq . "
Pikaat , " Seghleghqestenguuten ima allgenghaghhaategpeneng , sanganʼngam whangkuta apeghtughnaqutkesikut ? " Taagken aanestestekaat synagogue-meng .
Jesus-em nagaquqaa ayaangayalghii yuuk aanesimaniluku synagogue-meng . Enkaam ivaghluku naalkesamigu pikaa , " Ugpeqsigu Ighnegha Yugem ? "
Yugem aaptekaa , " Yuguniiq , kingangaawa Ighnegha Yugem ? Ungipaatinga enkaam ugpeqlakun . "
Jesus-em pikaa , " Esghamaan , aleghqughaqaaten . "
Yugem pikaa , " Aa-a , Ataneq , ugpeghtunga . " Taagken segesqughlluni maniguqaa Jesus .
Jesus pikaq , " Taginguunga nunamun aafqughnaluki yuget , tamaakut esghiigasalghiit esghiisqelluki , tamaakut esghaqayuget ayaasnaluki . "
Ilangita Pharisees-et tunganganilnguut Jesus-em nagalluku aaptekaat , " Sameng pizin ? Whangkutallu ayaanganizikuut ? "
Jesus-em kiimsiqii , " Ayaangayaqufsi Kiyaghneghem pinayanghitiisi seghleghqestengunilusi . Iwernga whaten pikaategpesineng , ' Esghaqayuguukut ' tamaaken apalluqluku Kiyaghneghem piiqiisi seghleghqestengunilusi . "
Jesus-em pikii , " Ipa ungipaatamsi , yuuk nagun alngunak mayughluni penniilghutamun iitqumi amigunghilngughqun , teglegniightenguuqlu , wayaghtenguuqlu .
Yuuk itelghii amigkun penniighniightenguuq , enkaam
kelengakistem amigmelnguum qelpeghutaqaa . Penniighet nagaquneghmegteggu menga takwaaqaat . Taam pennighniightem ellmi katam penniini aatghitgun tuqlughteghluki aanutaqii .
Ellngan katam penniighi qamaglluteng aanleghaanneghata , penniighniighta sivungitni igleghtaquq enkaam pennighet maliglleghaataqaat , qayughllak menga liisimakegkangat .
Maliggnaanghitaat kina nallukegkaghteng yeghlegi qimaguusaghqaagut , qayughllak nallukegkangat menga . "
Taaggun ungipaghaatkun Jesus-em ungipaatkii taakut Pharisees-et , iwernga liigikumangilkangat sameng pisiitanga .
Enkaam Jesus-em pilaataqii , " Ipa ungipaatamsi , whanga amiguunga penniighnun .
Qamaglluteng yuget sivumni tagikat teglegniightenguutlu wayaghtenguutlu enkaam penniighet nagasimangitiit taakut .
Whanga amiguunga , kina alngunak iitqumi whangamkun yugulillengyaghqaaguq . Enkaam iitghaqluni , aanaqluni , naalkutaqlunillu neghyaghqameng pillequq .
Teglegniighta taawanginaq teglegyaqayuguuq , yugtaghyaqayuguuq , naafqiiyaqayuguuq , iwernga whanga tagikaagunga yuget unguvallengesqelluki unguvallepigmeng .
" Whanga pinilghiinguunga penniighniighta . Pinilghiim penniighniightem tuqumatkesaghqaqii penniini .
Akileghtuqayuk penniighniightengunghituq enkaam penniighet ellngan pikengitii . Taam qepghaghtem esghaqumigu amaa tagilghii , qimagyaghqaaguq penniighet unilluki . Taana amaa penniightekan qamaglluteng penniighet mingillequt .
Yuuk akileghtuqayuk qimagyaghqaaguq , qayughllak temngi qepghaghtengulghii enkaam legan waaknaanghitii penniighet .
Whanga pinilghiinguunga penniighniighta . Atam liisimakellghatun whanga , whangallu liisimakellemtun Ata , tawateghpigaq liisimakanka penniighenka , penniighma liisimakaatnga . Tuqumatkelleqanka penniighenka .
Penniightuunga penniilghutamenneghilngughmeng . Ellngitlu tagisaghqapestaaqanka , nagalleqaat meka enkaam penniighenka ataasistun lliighllequt , ataasiq penniighniightekluku .
" Atam piniqaanga qayughllak unguvalqa tuunyukestaghluku ayuqaqa veghhneqiggnaluku .
Kitum alngunak iqinnaanghitaa unguvalqa , qayughllak whangamneng katam tuunyugluku ayuqaqa . Tuunilleghqalguunga unguvallemneng , veghtilleghqalguunga unguvallemneng . Tawaten Atama qelqaqaanga . "
Allameng Jews-et aaghtiiraaghutkat , Jesus-em akuzitangi apalluqluki .
Uglapiglleghhiit pikat , " Taana yuuk tughneghaam iteghluku nallungughtestekaqaa , sanganʼngam nagataqesteggu ? "
Iwernga ilangi pikat , " Yuuk tughneghaam nallungughtestekaa tawaten akuzinaanghituq . Tughneghaam esghaghtesagulleqaguu ayaakaq ? "
Uksuulghii , Jerusalem-emi Jews-et neqenghaghqelghiit neqamiknaluku Dedicate-ellgha Temple-em .
Jesus igleghtengngulghii Solomonʼs Porch-mi , tungangani Temple-em .
Jews-et uvitangighluku pikaat , " Naten tagkaan kukriqutkesnaqsin whangkunnun ? Christ-angukuvek ungipaatngwaaghqut . "
Jesus-em kiimsiqii , " Ungipaatngwaaqaqamsi iwernga ugpeqigataghpesinga . Allaaghlluwhaghtiiqunga Atama Aatghakun liigikesqellunga kinangutka .
Iwernga elpesi ugpeghigatusi qayughllak penniiqenghilkemsi .
Liisimakanka penniighenka , nagalluku meka maligtaqaatnga .
Tuunanka kenlengilngughmeng unguvalleghmeng , enkaam tuqunaanghitngwaaghtut . Kitum alngunak akuqaghnaanghitii iiggemneng .
Atama tagivaqaqii penniighenka . Aangeghllagtuq kitumeng alngunak , enkaam kitum alngunak akuqaghnaanghitii Atama iigganeng .
Atakullghiigni ataasistun ayuqukung . "
Taagken Jews-et tugulaallaataqat uyghagmeng tuqunnaluku Jesus .
Iwernga Jesus-em pikii , " Esghapagaghpesinga uglapiglleghhii aneghneghqilleq apeghiighaqa Atama aghtughyaghqaanghillghakun . Naliitnun taakut aneghneghqilleghma milughpagaataghyugestengnga ? "
Jews-et kiimsiqaat , " Tuqunnaqenghitamken aneghneghqillghen apalluqluku , taawanginaq akuzillghen apalluqaghput . Temngi yuguuten . Kiyaghneghmun seghleghqeghllakaaguten Kiyaghneghtun ayuqniluten piiqngavek ! "
Jesus-em pikii , " Liilightuusaghpesini igaqngaaq Kiyaghneghem pillgha whaten , ' Elpesi kiyaghneghuusi . '
Liisimakaput Akuzitet Igaqegkat allangughsaghqaanghitut . Akuzitni Igaqegkani Kiyaghneghem kiyaghneghunimakaki
sangamangam seghleghqeghllagumanistengnga Kiyaghneghmun ? Apalluqestegguu Kiyaghneghmun Ighneqnilqa ? Atam nakmikegkaqaanga , kayagtekaqaanga nunamun .
Atuqenghilkumkun Atama piiqegkanga , elngaatall ugpeqenghinnakefsinga ,
iwernga atuqaqaqa Atama piiqegkanga . Ugpeqenghiteghngaaghpesinga whanga , ugpeqiteki qepghaqanka enkaam liilleqaghsi , liigikelleqaghsi Ata whangamnitutanga , whanga ellngani . "
Taagken Jews-et tugunaqlaataghyaghaat , iwernga Jesus anakaq ellngitneng .
Taagken Jesus-em aghvighlukek Kiiwek Jordan-meng aatqelghiik aglanqigtekaq John-em paaptaayeviksuwhaallghanun , enkaam tamaantekaq .
Uglapiglleghhii yuuk tagilaghaatkaq ellnganun , pikat , " John allaaghlluwhaghtimangituq , iwernga John-em apellgha uumeng yugmeng qamaglluni ipanguuq . "
Tawani uglapiglleghhiim ugpeqegkaa Jesus .
Taawanguq yuuk , aatqelghii Lazarus-meng qinuyukaq . Bethany-mi kiyaghtengngulghii nayagegmini Mary-nkugni Martha-nkugni .
( Taam Mary-m taakwaningani Atanghem itegii kuuvikluki tepengllaasimeng nuyamineng sangigsaghqaqii . Mary-m kuugqegkanga Lazarus qinuyulghii . )
Mary-nkuk Martha-nkuk ungipaasaghtiisqegkaak Jesus , " Ataneq , piniqegkan qinuyuguuq . "
Jesus ungipaasatni pikaq , " Qinuyullghan apallaa tuqullghunghituq iwernga usuqisiiluni Kiyaghneghmun pinguuq , esghiisqellukullu aghtughyaghqaanghilleghllaga Ighneghan Kiyaghneghem . "
Jesus-em piniqegkek Martha-nkuk anglegutkullghiik , Lazarus-llu .
Iwernga nagaqughngaaghmigu Lazarus-em qinuyullgha , paninang maalghuk aghneghek tamaantekaq .
Taagken Jesus-em maligsaaghteni pikii , " Judea-nneqigtelta . "
Maligsaaghtengita pikaat , " Apeghtughista , legan qantaghaqun Jews-et tuqunnaqegkaqaaten milughpagaatameng . Whaa alla aglanqigsugsiin ? "
Jesus-em kiimsiqii , " Aghneghem ataasim avellgha nighuguq . Kina alngunak igleghtekumi aghneghmi naaggnaanghituq , qayughllak esghaghaqaa tumeni nunam nighugakun .
Iwernga kina alngunak igleghtekumi unugmi naagsaghqaaguq qayughllak nighugilnguq ilumini . "
Jesus tawaten piluni pikiillu , " Ilakumtaaghput Lazarus qavaaguq , taghtughsaghtughnaqaqa . "
Maligsaaghtengita pikaat , " Ataneq , qavaakumi piniighlleqaa . "
Jesus-em pinguyaqangi Lazarus tuqumaniluku , iwernga maligsaaghtengita sumeghtaghaatkegkaat Lazarus qavaaniluku .
Enkaam Jesus-em ungipaatngwaaqii , " Lazarus tuqumaaq .
Quyaanga ellnganinneghitkaalghiinga tuqaaqngan . Apalluqaqa elpesinun ugpeqataghhiisqellunga . Tagitek , takulteggu . "
Taagken Thomas-em ( Malghimengllu aatqelghiim ) pikii maligsaaghtelgutni , " Whangkutallu tuqulgusighyaghtuulteggu . "
Jesus-em kaalluni Bethany-mun nagaquqaa Lazarus tuqumaniluku , enmis estamagughtaqeftii aghneghet llivelleghmineng .
Bethany qantaghanlenguq Jerusalem-emeng ,
enkaam uglapiglleghhiit Jews-et tagilaghaatkat ilutughsaghnalukek Martha-nkuk Mary-nkuk , kuugghegkenka tuqullghaneng .
Martha-m nagaqughyamigu Jesus taginiluku paasqaa , Mary nemetkaq .
Martha-m pikaa Jesus , " Ataneq , maantekaayaquvek kuugqa tuqunayanghituq .
Iwernga liisimakaqa , talwa maaten Kiyaghneghem tuunyaghqaqaaten sameng alngunak aaptekuvek . "
Jesus-em pikaa , " Kuugghen unguvaghllequq unguvalleghmun . "
Martha-m pikaa , " Liisimakaqa unguvaghllequq tuqukat unguvaghtuuskata kingulighmi aghneghmi . "
Jesus-em pikaa , " Whanga tuqulleghmeng unguvaghtellghuungallu unguvallghuungallu . Kitum alngunak ugpeqegkuminga tuquyaghngaaghmi , unguvallelguyaghqaaguq .
Enkaam kina alngunak kiyaghtekumi whangamni , ugpeqegkumingallu , tuqunaanghitngwaaghtuq . Martha , ugpeqsiguu taana ? "
Martha-m kiimsiqaa , " Aa-a Ataneq , ugpeqamken Christ-anguuten , Ighnegha Kiyaghneghem . Elpenguuq tagiyaghqaanikaat nunamun . "
Martha-m tawaten piluku aglaqaq . Tuqlughluku anglegutni Mary , ellnginaaghulluku pikaa , " Apeghtughista kaasimaaq , aaptaqaaten . "
Ungipaasatni , Mary nekefqaghtekaq Jesus-mun pinaluni .
( Jesus paninang neghpigaghmun agliigalnguq , salin Martha-m nallaghviganilnguq . )
Jews-et Mary-nkunilnguut ilutughsaghilghiit Mary-meng esghapagluku nekefqaghlluni aanyan maligtekaat . Sumeghmeggni lliveghmun qiyayaghtughnaqniluku pikaat .
Iwernga Mary aglaqaq Jesus-mun . Esghaghyamigu sikmuulluni manungakun pikaa , " Ataneq , maantekaayaquvek kuugqa tuqunayanghituq . "
Jesus-em esghaghluku Mary qiyalghii , tamaakutlu Jews-et maligutkat qiyaaghuullghiit elngaatall seghleliighllakaq .
Aaptekii , " Nagun lliivghumasteggu ? " Pikaat , " Ataneq , tagi , esghaghyaghtughhu . "
Jesus qiyakaq .
Enkaam Jews-et pikat , " Esghaghhu tawateghllak piniqumaagu Lazarus . "
Iwernga ilangi pikat , " Jesus-em naallghusimakumigu ayaakaq , sangan Lazarus tuqunghitesnanightagu ? "
Jesus lliveghmun aglaatkelluku alla seghleliinqigteghllakaq . Lazarus-em lliivgha sufluulghii , uyghagrugllagmeng paaynga saapluni .
Jesus pikaq , " Iqiteggu uyghak . " Martha-m pikaa , " Ataneq , estamagughtii aghneghet tuqutmineng enkaam tepengeghllagtuq . " ( Martha nayakegkanga tuqukam yugem . )
Jesus-em pikaa , " Ungipaatkaqamken ugpeghyaquvek esghaghlleqan Kiyaghneghem aghtughyaghqaanghillgha . "
Taagken iqitkaat uyghak paaynganeng llivghem . Jesus quulmun esghaghluni pikaq , " Ataay , iyamsiqayugvikamken nagataqegkevnga .
Liisimakaqa quunpeng nagaqughaqaghpenga . Iwernga tawaten piinga yuget uvitemnilnguut apalluqluki , ugpeqesqelluku elpenun kayagtekaatka . "
Jesus tawaten piluni , iglagtupiglluni pikaq , " Lazarus , aani . "
Yuuk tuqukaayalghii aanegkaq . Iiggillu itegiillu iimguvikngalghiit qiipaghaghmeng , gginaallu qantaghluni allaneng qiipaghaghmeng . Jesus-em pikii , " Qiipaghaat iikiteki enkaam igleghlli . "
Taakut Jews-et maligutkat Mary-mun esghapakaat Jesus unguvaghtilghii , enkaam uglapiglleghhiim ugpeqegkaat Jesus .
Iwernga ilangi Jews-et Pharisees-enun pikat , ungipaatkiit Jesus-em unguvaghtillghaneng .
Taagken chief priest-etlu , Pharisees-etlu qerngughlluki agghistet aaptekiit , " Sanaqestangam ? Taana yuuk allaaghlluwhaghtighllaguuq .
Nagneghtestekumteggu tawaten , tamaghhaghmi ugpeqelleqaat . Enkaam Rome-eghmiit tagiluteng naafqelleqaat Temple-allu yuputlu . "
Caiaphas-llu tawanlenguq , high priest-ngulghii tawani ayumiqulleghmi . Caiaphas-em pikii , " Elpesi nallukngwaaghtusi !
Itagnaghataghaghnayaghtuq ataasim yugem tuqumatkesaqumiki yuget , qamaglluteng yumta naafqelleghqiitneng . Iwernga elpesi liigikigataghsi taana . "
Caiaphas ellmineng tawaten akuzimangilnguq , Kiyaghneghem akuzistekaqaa qayughllak high priest-ngulghii tawani ayumiqulleghmi . Tawaten pilleghmikun uuknaliqutkegkaa Jesus-mun tuqutkelleqniluki Jews-et .
Jews-nginaat tuqutkegpenaki iwernga qamaglluki Kiyaghneghem avaqutii mingitngalghiit tamangani tuqutkesaghqaqii ataasiightesqelluki nengllugutkullghiit .
Taagken aghneghmeng kenlanga Jews-et igleghutistengita agghitkegkaat naten tuqutelleghqameng Jesus .
Enkaam Jesus aliilluni alngunak igleghhnaniqaq Jews-et akulngitni . Iwernga tamaaken aghulaqegkaq kilgaan tunganganun , nemun atilqelghii Ephraim . Maligsaaghtekullghiit tamaantekat .
Jews-et Neqenghaghqellghat Passover-mun kaasaghtulghii , enkaam naken alngunak uglapiglleghhii yuuk aglaghtuutkaq Jerusalem-emun . Tawani yataaghqegkat neqenghaghqelleghmun ukmangighsalleghmegteggun Liilightuusat pisqellghistun .
Yuget ivaqaat Jesus enkaam qerngughusameng Temple-mi aaptekiit ilateng , " Jesus-llu taginaqaqaa Neqenghaghqemmun ? Sumeghpesini sanaqa ? "
Chief priest-etlu Pharisees-etlu tugunaluku Jesus liilightuutkaqegkangat yugnun , " Nalighpesi liisimakegkumigu Jesus-em naantulanga wataghllak ungipaannakefsikut . "
Aghvinlegughtaquqlu aghneq Neqenghaghqellghanun Passover-em , Jesus Bethany-tkaq , Lazarus-em kiyaghfiganun . ( Taana Lazarus Jesus-em unguvaghtekaqaa tuqulleghmeng ) .
Tawani Jesus yataaghqutkaat neqenghaghqunnaluku enkaam Martha-m ketfaghtuutkii aqelqat . Lazarus-llu tawanlenguq maligulluni Jesus-mun .
Taagken Mary-m tagitkakek akitupiglleghhiik tepengllaasik nard-epigmeng ulimaaghek . Jesus-em itegii kuuvikluki sangigtekii nuyamineng . Enkaam mangtegham ilunga tepengllaasighpagnighqwaakaq .
Judas Iscariot-lu tawanlenguq , Jesus-em maligsaaghtenga . ( Taakwangingani uveghpagusaghqaqngukanga Jesus ) . Judas pikaq ,
" Taakuk tepengllaasik 300 denarii-em akikaak . Akiksaqlegestun , akinga taana aklumalghiinun tunqughnayaghtuq . "
Tawaten pikaalghii megnukelghiistun aklumalghiit iwernga megnukepigtekanga mani . Aflengakistengulghii maligsaaghtet manilghutiitneng enkaam tugutkayugulghii ellminun katam atughqameng teglegniightengutmineng .
Jesus-em pikaa , " Avelghaghhu , aflengakumaak tepengllaasik aghneghmun whavek yataaghqennaluku llivelleghqaqa .
Aklumalghiit quunpeng tamaantut . Whanga quunpeng elpesininnaanghitunga . "
Uglapiglleghhiit Jews-et nagaqughluku Jesus Bethany-menniluku esghaghyaghtuutkaat , tawaveklu Lazarus esghaghnaluku Jesus-em unguvaghtekaa .
Lazarus apalluqluku uglapiglleghhiit Jews-et unilluki igleghutisteteng ugpeqegkaat Jesus . Enkaam taakut chief priest-et agghitngwaaqat tuqunnaluku Jesus , enraghngam whaa agghitkegkaat Lazarus-lu tuqunnaluku .
Unaamingani yulghuteghllaget Neqenghaghqellghanun Passover-em tagilaghaatkat , nagaquqat Jesus tagiiqniluku Jerusalem-emun .
Enkaam kepuulluteng palm-et uqfiget avayiitneng paasqaat Jesus akilghuumaghmeng , " Usuqnaghhalek Kiyaghneq ! Kiyaghneghem quyasligu Umiilga Israel-em tagilghii Aatghakun Atanghem ! "
Jesus-em navghaghluku donkey-ghaq qaayngakun aqumegkaq tawatengwaaq Akuzitet Igaqegkat pinaqnillghistun . Taakut Akuzitet whaten pikaagut ,
" Alingegpenasi , yugani Jerusalem-em ! Esghaghteggu , umiilegsi tagiiquq aqumluni donkey-ghaam qaayngakun . "
Tawani pilleghmi Jesus-em maligsaaghtengita liigikumangilkangat taana uuknaliqelleq . Wetku kingunganeng Jesus-em unguvalghanllu , mayullghanllu qilagmun neqaatkaat taana uuknaliqelleq , neqaatkiitlu apeghiiqiit ellnganun .
Yulghutet ungipaqngukangat esghapalleghteng Jesus-em unguvaghtillgha Lazarus-meng , aanesqellghallu lliveghmeng .
Enkaam uglapiglleghhiim yugem paasqaat Jesus , qayughllak nagaquqaqegkangat taana allaaghlluwhaghtilleq .
Taagken Pharisees-et ilateng pikiit , " Sangwaa tamaghhaghmi anaggutnguuq whangkunnun . Esghaqaghtegguqun , iingunaghhaghmi yugem maligtengngwaa Jesus . "
Ilangillu Greek-et Jerusalem-etkaalghiit maniguunnaluteng Neqenghaghqellghani Passover-em .
Aglaghluteng Philip-mun , pikaat , " Yuguniiq , esghaghyuwaqaghput Jesus . " ( Philip Bethsaida-meng pingulghii , Galilee-melngughmeng . )
Enkaam Philip-em ungipaalluku Andrew , ungipaasaghtuqaak Jesus .
Jesus-em pikakek , " Aflu kaasimaaq Ighneghan Yugem quulvallengeghllalleghqaa .
Ipa ungipaatamsi , wetkuqun piitun ifkaghlluni nunamun iteghluni tuqukumi piitesqughllagyaghqaaguq , aamtaam tuqunghilkumi taawa ataasighhaallequq piitun .
Kitum alngunak piniqegkumigu unguvalleni iflayaghqaqaa . Iwernga kitum alngunak ugumikegkumigu unguvalleni whani nunami kenlengilngughmeng unguvallengyaghqaaguq .
Kitum alngunak qepghaasukuminga maligsaghqaqaanga . Enkaam qepghaghteka whangamnisaghqaaguq naansaghngaaghma . Atama quulvaghyaghqaqaa kina alngunak qepghaatilghii whangamneng . "
" Maaten unguvasigka seghleliighuuk . Sameng pilanga ? Whaten pilangaa , ' Ataay , yugulinga ikfiqelleghqamneng ' ? Nakaa , tawaten pinaanghitunga qayughllak tagikaagunga ikfiqnalunga .
Ataay , aangelleghllaga ateghpek aliightigu . " Taagken ma qilagmeng pikaq , " Aangelleghllaga ateghma aliighsimaaqa , alla aliighlleqaqa . "
Yulghutem nekevghallghiim tawani nagalluku taana ma pikat , " Kallugughtaa . " Iwernga ilangi pikat , " Yaqulgem aleghqughwaa Jesus . "
Jesus-em pikii , " Ma taana elpesinun ayuquq , whangamnun pingunghituq .
Whaa maaten Kiyaghneghem nanqiggnaqaa nunam yuga , whaa maaten Kiyaghneghem eggnaqngwaa igleghutistenga uum nunam .
Whanga kevellengegkuma nunameng , taaggun tagilaghaatesleqaqa qamaglluku yuuk whangamnun . "
Jesus tawaten pikaq apeghnaluku naten tuqulleghqani .
Yulghuteghllaget pikaat , " Nagaquqaqaghput Liilightuusaaneng Moses-em , Christ-anguq kiyaghsaghqaaguq quunperugllak . Enkaam sangavek pizin , ' Ighnegha Yugem kevellengyaghqaaguq ' ? Kinangaawa taana , ' Ighnegha Yugem ' ? "
Taagken Jesus-em pikii , " Nighuk elpesininnaqnguuq natengiighhaq . Enkaam igleghtek nighugaghluku , mamlegfagilgan . Kina alngunak igleghlleghhii mamlegmi nallukuq natmun piiqutni .
Enkaam nighuk paninang elpesinilluku ugpeqiteggu , avaqutaliitesqellusi nighugmun . " Jesus tawaten piluni kagtaghtekaq ellngitneng .
Yuget esghapagyaghngaaghmegteggu Jesus uglapiglluku allaaghlluwhaghtilghii paninang ugpequmangilkangat .
Ugpequmangitellghita apeghiightestekaa Isaiah-m uuknaliqistem whaten pillgha : " Ataneq , kitum ugpeqaki sangwaat aapqaput ? Atanghem aghtughyaghqaanghilleni kitumun esghaghtestagu ? "
Tamaaken apalluqluku ugpeghpagningitkaagut . Isaiah whatenllu uuknaliqegkaaguq ,
Kiyaghneq pikaaguq , " Iiyngit ayaastekaqanka esghaannayukata . Umyugiitlu liigiksaghqaananighqegkaqanka luuraq qiivnayukata whangamnun naallghutesqelluteng . "
Isaiah tawaten pikaaguq esghaqaqutmineng Jesus-em nighughqelleghqaa enkaam akuzitkegkaqegkanga .
Qaywa uglapiglleghiit Jews-et ugpeqenghisaghngaatgu Jesus , naqamenraq uglapighlleghhiit igleghutistengita ugpeqegkaat Jesus , Christ-angutanga . Iwernga aapghumangilkangat alingluteng Pharisees-et aanesnayukangisteng synagogue-meng ,
qayughllak taakut igleghutistet usuqellengyugaqut yugneng pakiggulluku Kiyaghneghem usuqelleghqaaneng .
Jesus akilghuukaq , " Kitum alngunak ugpeqegkuminga , whanganginaghma ugpeqegpenanga , ugpeqngwaa Kayagtisteka .
Kitum alngunak esghaquminga , esghaangwaa Kayagtisteka .
Tagikaagunga nunamun nighugulunga , kitum alngunak ugpeqegkanganga mamlegmennanighllequq .
Kitum alngunak nagalluki akuzitenka qaatkenghilkaki , nanqiggnaanghitaqa aghyughyaghqaaniluku , qayughllak nanqigsaghtuunghitanka nunam yugi , yeghlegi yuguliyaghtuuwanka .
Kitum alngunak ighsakegkangangallu tuguklinghilkakillu akuzitenka nanqigtistekaghqalguuq . Akuzitet akuzitkegkanka nanqiglleqaat kingulighmi aghneghmi ,
qayughllak akuzitenka whanga pikenghitanka . Atam Kayagtistema qelghutkaaneng akuziiqunga .
Liisimakanka qelghusii kenlengilngughmeng unguvallengestikayuguut . Enkaam akuzitkaqegkenka Atam qelghusaqii whangamnun akuzitkesqelluki . "
Ataasiightekaq aghneq Passover-em Neqenghaghqelleghqaanun . Jesus-em liisimakegkanga qantaghaqun Atamun aglalleghqani unilluku una nuna . Quunpeng piniqegkaqii tamaakut ellmi pini nunamelnguut , piniqegkaqii kenlemun .
Tawani ighivgaghmi Jesus-enkut maligsaaghtekullghiit qerngughutkat neghnaluteng . Tughneghaam apeghiiqaa sumeghtaghaatkesqelleq Judas Iscariot-mun uveghpagutesqelluku Jesus . ( Judas ighneqegkanga Simon-em . )
Jesus-em liisimakegkanga Atam tuunegkaqegkanga aghtughyaghqaanghilleghmeng samun tamaghhaanun . Liisimakegkangallu Kiyaghneghmeng pingutni , aglalleghqanillu Kiyaghneghmun .
Neghuutnguluteng tawani Jesus nekevluni , qaasliit aatkani mataghqughluki , veglluk qukamikun qillghutkaa .
Taagken aghmigusik meghmeng imighlukek maligsaaghtemi itegiit ughvughtuqii , qukaminilngughmeng vegllugmeng sangigtaqluki .
Jesus-em kaatkaa Simon Peter , Peter-em aaptekaa , " Ataneq , iteganka ughvughnaqsikii ? "
Jesus-em kiimsiqaa , " Liigiknaanghitan saaqutka maaten iwernga taakwaningani liigikellequten . "
Peter-em pikaa , " Iteganka ughvughnaanghitngwaaghaten . " Jesus-em pikaa , " Ughvunghilkumki itegaghten , maligsaaghteknanighlleqamken . "
Simon Peter-em pikaa , " Ataneq , naqam iteganka ughvuneghmeng taaqegkufki iiggenkallu naasquqallu pinaketen . "
Jesus-em pikaa , " Yuuk ughvughqenneghmini iqangiitaqaa , itegaghhiinii ughvughyaghqaawaqut qagani igleghlluni iteneghmini . Qamagllusi iqangitusi , iwerngaqun kina ataasiq . "
Jesus-em liisimakegkanga kinangutanga uveghpagutiyaghqaq ellmineng . Tamaaken apalluqluku whaten pikaalghii , " Qamagllusi iqangitusi , iwerngaqun kina ataasiq . "
Taaqsamiki itegiit ughvughtuneghmeng qaasliit aatkani aalluki aqumenqiglluni aaptekii , " Liigikenghistegguu taana ughvughtughilqa itegaghpesineng ?
Tuqlughaqaghpesinga Apeghtughistemengllu , Ataneghmengllu , elqughaghtaqaghpesinga , qayughllak tawatetunga .
Whanga , Ataneghpesini , Apeghtughistegpesini ughvuumakumki itegasi elpesillu ughvughyaghqaqasi ilagpesi itegiit .
Tawaten piinga usputaqesqelluku elpesinun . Enkaam elpesillu piiqitek whanga pillemtun elpesinun .
Ipa ungipaatamsi , qepghaghta aangataghanghituq umiilegmineng , ungipaghtallu aangataghanghituq kayagtistemineng .
Liisimakegkufsiki tamaakut quyallequsi tawaten pikufsi .
" Akuzitkengngunghitamsi qamagllusi . Liisimakanka natetulangi nakmikegkanka . Iwernga apeghiighyaghqaaguq Akuzitnilnguq Igaqegkani whaten pilleq , ' Yugem neghelgusighikam whangamneng uveghpagutkaqaanga ' .
Ungipaatamsi taana sivutghulluku , enkaam apeghiiqan ugpeqelleqaghpesinga whanga ellnganguunga .
Ipa ungipaatamsi , kitum alngunak tugukliqumigu kayagtekaqa , whangallu tuguklighlleqaanga . Enkaam kitum alngunak tugukliquminga , tuguklighlleqaa Kayagtikaq whangamneng . "
Jesus-em apeghluku uveghpagutelleghqani elngaatall qaamggurugllak qivghughllakaq , pikii , " Ipa ungipaatamsi , nalighpesi uveghpagunnaqngwaanga . "
Maligsaaghtet esghaqaqutkat ellmeggneng qayughllak nalluneqsukegkaat kina pitanga .
Ataasiq maligsaaghta piniqegkaa Jesus-em aqumgalghii saaghwani .
Simon Peter-em apaquluku taana maligsaaghta aaptesqegkaa kina piiqutanga .
Taam maligsaaghtem mallegluni Jesus-mun aaptekaa , " Ataneq , kinangaawa uveghpagutinaqelghii elpeneng ? "
Jesus-em kiimsiqaa , " Nepluku neqekrangllaq qayuusimun tuunelleqaqa uveghpagutiyaghqamun whangamneng . " Enkaam Jesus-em tuguluku neqekrangllaq , nepluku , tuunegkaa Judas Iscariot-mun , ighneghanun Simon-em .
Legan Judas-em tuwaa neqekrangllaq , Tughneghaam iitqaa Judas . Jesus-em pikaa Judas , " Taana piyaghqan piighaghtigu . "
Nalighhiiniita tawanlenguut liigikumangilkangat sameng Jesus-em Judas pitanga .
Judas-em aflengakngukek manilghutak , enkaam sumeghtaghaatkegkaat sameng tukfighiyaghtiisqenniluku aklukegkameng neqenghaghqemmun , nalighmeng aklumalghiinun tuuniyaghtiisqenniluku .
Enkaam Judas-em neghluku neqekrangllaq aanegkaq . Unugulghii tawani .
Judas aanyan Jesus pikaq , " Whaa maaten yuget esghaghaat naten Ighnegha Yugem quulvallengellgha , enkaam ellngakun Kiyaghneq quulvallenguq .
Kiyaghneq quulvallengengukan Ighneghakun Yugem , Kiyaghneghem quulvaghyaghqaqaa ellmikun qantaghaghhaqun .
" Taghnughhaghhamni , unisaghtungestaghamsi . Qaywa ivaghyaghngaaghpesinga , takukamnun pinaanghitusi . Jews-et igleghutistengitlu ungipaatkaqanka tawaten .
Ungipaannaqamsi nutaghameng qelghusameng : Piniqutullusi . Piniqutusaghqaagusi katam whanga piniqellemtun elpesi .
Piniquskufsi tamaghhaghmi yugem liisimakelleqiisi whangamnun maligsaaghtekutsi . "
Simon Peter-em aaptekaa Jesus , " Ataneq , navek pinaqsin ? " Jesus-em kiimsiqaa , " Takuyaghqamnun maliggnaanghitaghpenga maaten iwernga taakwaningani maligullequten . "
Peter-em aaptekaa , " Ataneq , sangan maliggnaqenghisiken maaten ? Tuqutkesaqlegwaamken whaa . "
Jesus-em kiimsiqaa , " Ipaa tuqutkelleqsingaa ? Ipa ungipaatamken , pingayuneng nallunqelleqaghpenga rooster-a qalghightestegpenaan . "
Jesus pilaataqaq , " Qaamnasi seghleliightestegpenaki , sighimakiteggu Kiyaghneq , sighimakitengnga whangallu .
Uglaapigtuq nekaghqaq Atama mangteghaani enkaam yataaghqusaghtughnaqamsi nekaghqameng . Tawatenneghisaqan ungipaannayanghitamsi .
Yataaghqunneghmeng apeghiiqumsi taginqigllunga tuguklighlleqamsi , whangamnitesqellusi kiyaghfimni .
Liisimakaghsi tuma takunaqegkegka . "
Thomas-em pikaa Jesus , " Ataneq , nallukaghput navek pinaquten enkaam natenʼngam liisimakelleqesteggu tuma ? "
Jesus-em kiimsiqaa , " Whanga tuumnguunga , ipapillghuunga , unguvallghuunga . Kina alngunak Atamun aglaghnaanghituq wetqukun whangamkun .
Liisimakngwaaghyaqufsinga , liisimaknayaghaghsi Atakallu . Iwernga whaken kenlanga liitaghsillu esghaghaghsillu . "
Philip-em pikaa , " Ataneq , kelgutigu Ata whangkunnun enkaam itagnaghilta . "
Jesus-em pikaa , " Philip , elpesinitunga qavngarugllaggaaneng , taawaa nallukaqsingaa ? Kitum esghaamakuminga , esghaqaqaallu Ata . Enkaam sangavek pizin , ' Kelgutigu Ata whangkunnun ' ?
Ugpeqenghistengngaa Atam ilunganilnguunga , Ata whanga ilumni ? Akuzitenka whanga katam akuzitkenghitanka . Ata ilumnilnguq qepghaghaquq whangamkun .
Ugpeqitengnga Atam ilunganinnilunga pilghiinga , Atallu ilumninnikegka . Nalighmeng ugpeqitengnga allaaghlluwhaghtillghenka apalluqluki .
Ipa ungipaatamsi , kitum ugpeqegkuminga , taakut ataasit qepghaqanka pilleqii . Talwa aangataghalghiit tamaakuneng pilleqii qayughllak aglaghnaqunga Atamun .
Aaptekufsi sameng alngunak Atemkun legan pilleqaqa , Atam aangelleghllaga kelgutesqelluku Ighneghqun .
Sameng alngunak aaptekufsinga Atemkun pilleqaqa .
" Piniqegkufsinga qaatkelleqasi qelghusanka .
Aapleqaqa Ata tuunesqellusi allaneng Kayutkaghqameng , enkaam tuunelleqiisi Kayutkaghqameng elpesinisaghqameng quunperugllak .
Taakuk Kayutek Taghneghaaguk apeghtughlleqiisi Kiyaghneghem ipapillghaneng . Nunam yugan tuguklighnaanghitaa qayughllak esghiigalkanga talwa nallukegkanga . Iwernga elpesi liisimakaghsi qayughllak elpesinituq , ilugpesinisaghqaaguqlu .
" Uninnaanghitamsi ellnginaghhaghpesi yaywaalistun . Taginqigllequnga elpesinun .
Maateqwaaqun nunam yugan esghaghnanighnaqaatnga , iwernga elpesi esghaghlleqaghpesinga , qayughllak unguvalghiinga , elpesillu unguvallequsi .
Enkaam tawani aghneghmi unguvaghtellemni liilleqaghsi Atama ilunganitulka , elpesillu ilumnitelleghsi , whangallu ilugpesinitulka .
" Kitum tugukliqumiki qelghusanka , qaatkegkumikillu , piniqistekaqa , Atamallu piniqelleqaa . Whangallu piniqelleqaqa , liiteslequngallu ellnganun . "
Taagken Judas-em pikaa , ( Judas Iscariot-ngunghilnguum ) " Ataneq , sangavek liitesnaqsin whangkunnun , naqam nunam yuganun liitestegpenang ? "
Jesus-em kiimsiqaa , " Kitum piniqegkuminga qaatkelleqii apeghtuusanka . Atama piniqelleqaa enkaam Atakullghiigni takuluku kiyaghfikelleqaghpung .
Kitum piniqenghilkuminga qaatkennaanghitii apeghtuusanka . Apeghtuusat nagatkesi whangamneng pingunghitut , Atameng pinguut Kayagtistemneng .
" Ungipaatamsi tamaaken elpesinillunga .
Kayutem apeghtughlleqiisi sameng tamaghhaaneng . Neqaghtesleqii qamaglluki tamaakut aapqanka elpesinun . Taakuk Kayutek Agleghnalghiinguuk Taghneghak , Atam kayagsaghqakek Atemkun .
" Univikamsi nekeggmelleghmeng . Nekeggmelqa tuunaqa elpesinun . Nunam tuunellghatun tuuneghitamsi . Enkaam ilusi seghleliightestegpenaki talwa alingegpenasi .
Nagatkaqaghpesinga whaten pilghiinga , ' Aghulaqnaqunga iwernga taginqigllequnga elpesinun . ' Piniqegkaqsaqufsinga quyanayaghtusi ungipaataqngamsi Atamun aglaghnaqnilunga , qayughllak aangeghllagtuq whangamneng .
Whaa ungipaatamsi taagken sivutghulluku pilleghqaa enkaam apeghiiqan ugpeghllequsi .
Aleghqughnanighyaghtungestaghamsi , qayughllak igleghutistenga nunam uum taginguuq . Aghtughyaghqaanghillghituq whangamnun ,
iwernga Atam qelghutkii pisqellghwaaghatun atuqaqanka nunam yuganun liitesqelluku piniqilqa Atamun . Nekevitek , aghulaqelta . "
" Whanga vine-epiguunga , Ataka piitesiighaghtenguuq .
Qamaglluki avayanka piitestingigalnguut ikughaqii . Qamaglluki avayat piitestikayuget kepughvikaqii piitestighataghiisqelluki .
Elpesi ukmangighwaaghlusi ayuqusi akuzitetgun akuzitkegkamkun elpesinun .
Whangamnitekestaghtek whanga elpesinitellemtun . Avayaraaghinaq piitestinaanghituq wetkuqun vine-meskumi . Tawatetusi ellnginaghpesi piitestinaanghitusi wetkuqun whangamnitekestaqufsi .
" Whanga vine-nguunga , elpesi avayaagusi . Kina alngunak piitesqughllagyaghqaaguq whangamnitekestaqumi , whanga ellngani . Iwernga whangangunasi sanaanghitusi .
Kina alngunak whangamninneghilkumi avayastun ayuquq eglluni paliqaq . Tawatelnguut avayat qerngughlluki paneghtaqiit .
Whangamnitekestaqufsi , akuzitenka elpesinitestekufsiki aapleghhaasi sameng alngunak piyukegkaghpesineng enkaam allgeghullequsi .
Ataka usuqellengellequq piitesqughllakufsi , liigikeslequsillu whangamnun maligsaaghtekutsi .
Piniqamsi katam Atam piniqillghatun whanga . Piniqellemnitekestaghtek .
Qaatkegkufsiki qelghusanka piniqellemnitekestaghllequsi tawateghpigaq Atama piniqellghanitellemtun qaatkutellemkun qelghusaanun .
" Ungipaatamsi tamaaken quyamalqa elpesinitesqelluku , quyamalleghsi iighwiisqelluku .
Unanguuq qelghusaqa elpesinun : piniqutullusi whanga piniqellemtun elpesi .
Yugem tuqumatkegkumiki ilakumtaani piniqellgha aangepigtuq . Kina alla piniqellghituq taameng aangataghalghiimeng .
Ilakumtaaqaghpesinga , qelghutkanka qaatkegkufsiki .
Whaken kenlekluku qepghaghtengulusi atighnaanghitamsi , qayughllak qepghaghtem nallukaa umiileni saaqutanga . Iwernga maaten atighamsi ilakumtaaghmeng , qayughllak liitestekegka elpesinun qamaglluku nagatkaqa Atamneng .
Elpesi nakmikumangitaghpesinga , whanga nakmikegkaqamsi , qepghaqalitamsillu . Enkaam aghulaqlusi piitesqughtek , piitesqulleghsi nagneghasqesuwaqa . Tawaten pikufsi Atam tuunelleqiisi sameng alngunak aaptekufsi Atemkun .
Una qelghusaqaqa , piniqutullusi . "
" Nunam yugan ugumikegkangisi , neqamikluku whanga sivuklunga ugumikegkaqaatnga .
Nunam piksaqumisi , yugan piniqnayaghiisi piniqututelleghmegestun . Iwernga whanga nakmikegkaqamsi whaken nunameng enkaam nunam pikenghitiisi . Tamaaken apalluqluku nunam yugan ugumikiisi .
Neqamikluku aapqaqa elpesinun : Qepghaghta aangataghanghituq umiilegmineng . Amyuutkumakumegtengnga elpesillu amyuutkelleqiisi . Qaatkumakumegteki apeghtuusanka , elpesillu apeghtuusasi qaatkelleqiit .
Tawaten pilleqiisi whanga apalluqlunga qayughllak nallukaat kayagtisteka .
Tagilunga aleghquumangisaqumki liinnayanghitut seghleghqestengutseng . Iwernga whaa anagniilqavigiitii seghleghqelleghmeggneng .
Kitum ugumikegkuminga , ugumikaallu Ataka .
Akulngitni allaaghlluwhaghtiighaataqaagunga kitum alngunak pingigalkanganeng . Esghapakaqeghngaaghmegteki allaaghlluwhaghtillghenka paninang ugpeqellghitaatnga , ugumikiinkung Atakullghiigni enkaam seghleghqestenguut nanqigtellengyaghqat .
Tawaten pilleghmegteggun apeghiiqaqaat Akuzitet Igaqegkat whaten pillghat , ' Ugumikaatnga apallungunaan . '
" Kayutek kayaglleqagka elpesinun , Atameng pinguuk . Taghneghaaguk apeghtughiyaghqak Kiyaghneghem ipapillghaneng . Tagikumi ungipaqelleqaanga .
Elpesillu ungipaqelleqaghpesinga yugnun , qayughllak whangamnitkaalghiisi qepghaghyuwhaallghaneng ima .
" Ungipaatamsi tamaaken iilqayufqaafsi pisqellusi amyuutkegkangisi .
Yuget iqitesleqiisi synagogue-meggneng . Aa-a , pilleghqaq taginguuq , kitum alngunak tuquskumisi sumeghtaghaghyaghqaaguq qepghaatnguniluku Kiyaghneq .
Tawaten piyaghqaqiisi qayughllak liisimangilkanginkung Atakullghiigni .
Ungipaatamsi tamaaken maaten pilleghqaq kaaskan neqamikesqelluki aapqanka . Ungipaasimangitamsi tamaaken piinlighyuwhaalleghmi maligsaaghtengughtaqngafsi qayughllak elpesinilnguunga .
" Maaten uteghnighnaqnguunga Kayagtistemnun ; iwernga nalighpesi aapneghitaghpesinga whaten , ' Navek pinaqsin ? '
Qivghughllaguusi qayughllak ungipaaskemsi tamaaken .
Iwernga ungipaannaqamsi ipapigmeng : pinighataghaghyaghqaagusi aghulaqegkuma , qayughllak kayagfikelleqamsi Kayutkaghqagneng . Aghulaqenghilkuma Kayutkaghqak taginaanghituk elpesinun .
Kayutek tagikumek liigilliighqelleqii nunam yugi seghleghqelleghmeng , elqughutngalleghmeng , nanqigtilleghmeng .
Liigikesleqii seghleghqestengutangi , qayughllak whanga ugpeqigalkangatnga .
Liigikesleqaa elqughutngalleq , qayughllak aglaghnaqelghiinga Atamun enkaam esghaghnanighlleqaghpesinga .
Liigikesleqaa nanqigtelleq , qayughllak igleghutistenga nunam uum nanqigtellengwaaghluni ayuquq aghyuughyaghqaaluni .
" Paninang apeghyaghqaghllaguunga elpesinun iwernga salin liigikepagningitasi .
Iwernga Taghneghak apeghtughilghiik Kiyaghneghem ipapillghaneng , tagikumi maghyaghqughlleqiisi ipapilleperegwaaghmun . Akuzitkennaanghitii ellmi katam akuzitni , iwernga akuzillequq nagaquqaghhiinaghmineng . Enkaam ungipaalleqiisi sangwaa sayaghqaatanga taakwaningani .
Quulvaghlleqaanga qayughllak tuguklighluki whanga akuzitenka apeghlleqii elpesinun .
Qamagtengngwaaghluku Atam pinga whanga pikaqa . Tamaaken apalluqluku piinga , Taghnegham tuguklighluki tuunegkanka apeghlleqii elpesinun .
" Qantaghaqun esghaghnanighlleqaghpesinga iwernga mulugpenasi esghanqiglleqaghpesinga . "
Ilangita maligsaaghtet ilateng aaptekiit , " Sameng piinkut Jesus-em whaten pilleghmikun , ' Qantaghaqun esghaghnanighlleqaghpesinga iwernga mulugpenasi esghanqiglleqaghpesinga ' ? Taanallu sangaawa whaten pillgha , ' Qayughllak aglaghnaqunga Atamun ' ? "
Pikat , " Sameng pii tawaten pilleghmikun , ' Qantaghaqun ' ? Nallukaghput sameng pisiitanga . "
Jesus-em liisimakegkangi aapsukangat enkaam pikii , " Elpesineng aapqughwaaghusiqestegguu sameng pitka whaten pillemkun , ' Qantaghaqun esghaghnanighlleqaghpesinga iwernga mulugpenasi esghanqiglleqaghpesinga ? '
Ipa ungipaatamsi , qiyayaghqaagusillu qivghuyaghqaagusillu iwernga nunam yugi quyayaghqaagut . Elpesi qivghuyaghqaagusi iwernga qivghullesi quyallghughsaghqaagut .
Aghnaq ighniyuneghmini ikfiqaquq , qayughllak ighnilleghqaa kaallghii . Iwernga ighniyami puygaa ikfiqelleni , qayughllak quyakegkanga taghnughhaq allgelghii nunamun .
Qivghunguusi maaten iwernga esghaghlleqamsi allameng enkaam quyallequsi . Kitum alngunak iqinnaanghitaa quyalleghsi .
" Tawani aghneghmi aapnaanghitaghpesinga sameng alngunak . Ipa ungipaatamsi , Atama tuunelleqiisi sameng alngunak aaptekufsi Atemkun .
Whavemun kenlanga aapsigatusi sameng alngunak Atemkun . Aaptek allgeghullequsi enkaam quyalleghsi iighwighllequq .
" Ungipaatkaqamsi tamaakuneng ungipaghaatetgun . Iwernga ungipaghaatneng atuqnanilleghqaqa kaallequq enkaam whateghlluwaaq apeghyagulleqaqa Ata elpesinun .
Taana pilleghqaq kaaskan elpesineng katam aapleghhaasi Atemkun . Enkaam ungipaatamsi whanga aaptunnanighlleqamsi Atamun ,
qayughllak Atam ellmineng katam piniqiisi . Piniqiisi qayughllak piniqegkefsinga , ugpeqegkesillu Atameng tagikaatka .
Atameng tagikaagunga nunamun . Maaten unilluku nuna aglaghnaqunga Atamun . "
Maligsaaghtengita pikaat Jesus , " Taawa aleghqughaghpekut whateghlluwaaq atuqegpenaki ungipaghaatet !
Whaa liitamken sangwaa tamaghhaan liisimakeftan . Liisimakaqaten yugem aapsaghqii talwa aaptestegpenaki enkaangam kitum alngunak aapneghiteghngaaghmiten sameng alngunak ayuquten . Tamaaken apalluqluku ugpeqamken Kiyaghneghmeng tagikaaten . "
Jesus-em pikii , " Qenwatlu ugpeghetsii ?
Mingitelleghqaghsi kaasaghtughtuq , talwa whaa kaalluni ayuquq . Qamagllusi negpesinun aglaghtuullequsi , unilleqaghpesinga ellnginaghhaghma . Iwernga paninang ellnginaghhaanaanghitunga qayughllak Ata whangamnilnguq .
Ungipaatamsi tamaaken nekeggmellelgusqellusi whangamkun . Nunami whani seghleliighllequsi iwernga ilutulusi qayughllak kayaallqegkaqaqa nuna . "
Jesus taaqsami akuzineghmeng sivuglluni qilagmun yughaqaq , " Ataay , aghneq kaatuq . Quulvaghhu Ighneghen , quulviisqelluten Ighneghpenun .
Ighneq Atanengllaqaqan tamaghhanun yugnun . Enkaam kenlengilnguq unguvalleq tuunʼngwaa tamaghhiitnun tuunegkaghpenun ellnganun .
Yuget kenlengilngughmeng unguvallengaqut liitelleghmegteggun elpek , taananginaghhaq Kiyaghneghpigaq , liitelleghmegteggunllu Jesus Christ-a elpek kayagtekan .
Quulvaamaamken nunami whani apeghiillemkun qepghaqaq qelghutkan whangamnun pisqelluku .
Enkaangam Ataay , manugpenisimalunga quulvaghnga quulvalleghmeng whanga piksaqemneng elpenillunga , sivungani nunam ulimallghan .
" Liitestekaqaqa natetulen yugnun tagivaqaghpenun nunameng whaken . Elpek piksaqeten tagivaqaghten whangamnun . Qaatkegkaqiit akuziteten .
Qenwatlu liitiit sangwaat qamaglluki tagivaqaghten elpeneng pingutangi ,
qayughllak apeghtuusaqegkaghten whangamnun apeghtuusaqegkaqanka ellngitnun . Tugukliimiit enkaam liitaat ipapestaaq tagikaatka elpeneng . Ugpeqaatlu elpenun kayagtekaatka .
" Yughaatkengngwaanka ellngit . Yughaatkengngunghitanka yuget nunam pingi . Yughaatkengngwaanka tamaakut tagivaqaghten qayughllak elpek pikegketen .
Qamaglluki whanga pinka elpek pikaten ; qamaglluki elpek piten whanga pikanka . Ellngitgun aangelleghllaka kelgulluni ayuquq .
Aglaghyaghtungestaghtunga elpenun , nunamennanighyaghtungestaghtunga , iwernga ellngit nunamellequt . Agleghnalghii Ata , aflengakiki aghtughyaghqaanghillghakun ateghpek , tagivaqaghten whangamnun , ataasiisqelluki ataasiillemtegetun .
Ellngitnillunga aflengakegkaqanka aghtughyaghqaanghillghakun ateghpek , tagivaqaghten whangamnun . Kelengakegkaqanka , enkaam talwa ataasiq iflallghituq , iwerngaqun ataasiq yuuk iflayaghqaq , Akuzitet Igaqegkat apeghiighesqelluki .
Whaa maaten elpenun aglaghnaqunga . Iwernga tawaten yughaghtunga paninang nunamellunga , quyalqa ilungitnitesqelluku whanga pima .
Aapqaqanka Akuziteten ellngitnun , enkaam nunam yugan ugumikii qayughllak nunam pikenghilkangi whangamtun .
Yughaatkengngunghitanka elpenun iqitesqelluki nunameng . Iwernga yughaatkengngwaanka elpenun aflengakaghtesqelluki Tughneghaghmeng .
Nunam pikenghitii katam whanga pikenghitellghatun .
Aaftiki elpenun ipapilleghqun ; akuziten ipapillghuuq .
Kayagtekaqanka nunamun , kayagtelleghpetun whanga .
Ellngit apalluqluki whangamneng aaftekaagunga elpenun , ellngitlu aaftesqelluki akuzitegpegun ipapilleghqun .
" Yughaatkengngwaanka taakut yuget , yughaatkengngwaanka tamaakutlu yuget ugpeqiyaghqat whangamneng ungipaqillghitgun maligsaaghtema .
Yughaghtunga qamaglluki ataasiisqelluki . Ataay , yeqay ilumtegnitestiki katam tawaten elpek ilumnitelleghpetun , whanga elpek ilugpenitellemtun . Ilumtegnitestiki nunam yuganun ugpeqesqelluku elpenun kayagsimatka .
Quulvaqaqanka katam tawaten quulvalleghpetun whanga , ellngit ataasiisqelluki katam tawaten whangkutung ataasiillemtegetun .
Whanga ilungitnitunga , elpek ilumnituten ellngit ataasiightengngwaaghesqelluki . Enkaam nunam yugan liilleqaat elpenun kayagsimatka . Liilleqaatlu piniqellghen tamaakunun ugpeqilghiinun whangamneng , whangamnun piniqelleghpetun ayuqelghii .
" Ataay , ukut yuget tagivaqaghten whangamnitesuwaqanka , ellngitnun esghiisqelluku nighughqelqa . Piniqutegpeneng taana nighughqelleq tagivaqaqan sivungani nunangllallghem .
Kaay elqughutngalghii Ata , nunam yugan nallukaaten ; whanga liisimakamken . Taakutlu tagivaqaghpek liisimakaat elpenun kayagsimatka .
Liitestekaqanka natetulegpeneng . Liitesimanginaghnaqamken piniqellghen whangamnun ilungitnitesqelluku , whangallu ilungitninnalunga . "
Jesus yughaneghmeng taaqluni , maligsaaghtekullghiit aghviqat suqlunghegnekun aatqelghiik Kidron-meng . Taawanguq inglugkeni olives-et uqfigit ; tawavek aglaqat .
Jesus-em uveghpagutistengan , Judas-em liisimakegkanga taana takukaat , qayughllak Jesus-enkut maligsaaghtekullghiit tawavek pituqat .
Enkaam Judas chief priest-enunllu , Pharisees-enunllu aqfatkaq kelengakistenengllu , ilangitnengllu Rome-em pilluwaghtengitneng . Taagken maghyaghquqii uqfigtuqamun . Taakut kelqegkat guututmeng , ilangi unaghsimeng kumangalghiimeng , ilangi kenelghutameng .
Jesus-em liisimakegkanga qamaglluku salleghqani , enkaam takuluki aaptekii , " Kina ivaghaqesteggu ? "
Kiimsiqaat , " Jesus Nazareth-eghmii . " Jesus-em pikii , " Whanga Jesus-nguunga . " ( Judas-lu uveghpagutista nekevghalghii pilluwaghteni . )
Jesus-em tawaten piyisteng , " Whanga Jesus-nguunga , " taakut yuget uteghmiiqaghluteng ulleghaatkat .
Jesus-em aaplaataqii , " Kina ivaghaqesteggu ? " Kiimsiqaat , " Jesus Nazareth-eghmii . "
Jesus-em pikii , " Ungipaatamsi , whanga Jesus-nguunga . Whangangukan ivaqaghsi ukut yuget aghulaqesteki . "
Jesus tawaten pikaalghii apeghiighesqelluku whaten pilleni , " Ataay , tagivaqaghpeneng talwa ataasiq yuuk iflamangitaqa . "
Taagken Simon Peter-em savigpani nusugaghlluku ilefkaghaghtekaa Malchus-em aghenqigneq sigutnga . ( Malchus , high priest-em qepghaghtelaaqegkanga . )
Jesus-em pikaa Peter , " Savigpagen kanaghtigu . Qayuusiq meghenghillakuun Atam tagivaqaa ? "
Taagken pilluwaghtet , umiilgatlu , kelengakistetlu Jews-et takuluku Jesus , tuguluku asighqegkaat .
Enkaam sivukluku aglaatkaat Annas-mun , sakinganun Caiaphas-em . ( Tawani ayumiqulleghmi Caiaphas high priest-ngulghii . )
Caiaphas-em pikaqegkangi Jews-et igleghutistet , pinighataghaghlleqniluku ataasiq yuuk tuqumatkiyaqan yugnun .
Simon Peter-emllu , ilanganllu maligsaaghtem kingunganeng maligtekaak Jesus . High priest-em liisimakegkanga aallgha maligsaaghta . Enkaam legan taam maligsaaghtem maligtekaa Jesus , high priest-em mangteghaan uvitanganun .
Peter nekevghamaluku amigem tungangani , aallghan maligsaaghtem , high priest-em liisimakegkaan , aanluni aleghqughluku aghnaghaq amigniighta iteghtestekaa Peter .
Aghnaghaam amigniightem aaptekaa Peter , " Elpekluu taam yugem maligsaaghtekaten ? " Peter-em kiimsiqaa , " Nakaa ! Maligsaaghtekenghitaanga ! "
Qepghaghtetlu kelengakistetlu charcoal-meng kumaghtikaalghiit ughugsighnaluteng qayughllak aqlaghalnguq . Peter-llu tawani ughugsiqaq .
Qama ilungani high priest-em aapqughwaaqaa Jesus , maligsaaghtenganengllu apeghtughillghanengllu .
Jesus-em kiimsiqaa , " Yugtuqami akuziiqunga . Quunpeng apeghtughiiqunga qamaglluteng Jews-et qerngughutfigitni , synagogue-ni , Temple-millu . Sangwaa alngunak aksaqluku akuzitkigataqa .
Enkaam sangama aapqughwaaghsinga ? Aaptiki yuget nagatkat apeghtughillemneng . Liisimakaat sameng pimatka . "
Jesus tawaten piyan kelengakistem tunganganilnguum qasaghlluku aaptekaa , " Sangan tawaten kiimsighsigu high priest-a ? "
Jesus-em kiimsiqaa , " Sameng seghletun akuzimakuma , aapghu seghletun akuzilqa . Iwernga elqughusimakuma sangama qasaghsinga ? "
Taagken Annas-em , aglaatestekaa Jesus asighqengngaan Caiaphas-mun , high priest-mun .
Simon Peter nekevghaghmi ughugsiimaluku aaptekaat , " Elpekluu maligsaaghtekaten taam yugem ? " Peter mesighaqaq , " Nakaa ! Maligsaaghtekenghitaanga ! "
Ataasiq qepghaghtenga high priest-em tawanlenguq , ilakwaagha yugem , Peter-em sigutngighaghtekaan . Qepghaghtem aaptekaa , " Esghaghsugnisiken ellnganilluten olives-meng uqfigtuqami ? "
Allameng Peter mesighaghlaataqaq . Aga tawaninginaq rooster-a qalghiqaq .
Taagken unaangupiglluku Jews-et igleghutistengita aglaatkaat Jesus Caiaphas-em mangteghaaneng , Rome-em umiilegpagan palace-nganun . Taakut igleghutistet iitghumangilnguut palace-mun , qayughllak ukmangighsaghwaaqaalghiit Moses-em Liilightuusaan pisqellghatun neghnaluteng Passover-mi .
Enkaam Pilate-em aanvikluki aaptekii , " Sameng anaggusimafta una yuuk ? "
Kiimsiqaat , " Una yuuk taginnayanghitaghput elpenun anaggusimangisaqan . "
Pilate-em pikii , " Aglaalluku elpesineng nanqigteggu Liilightuusaghpesi pisqellghatun . " Pikaat , " Rome-em liilightuusiitni whangkuta Jews-eni aghyuughisiqsaghqaqenghitaghput tuqutilleq . "
( Tawaten akuzillghita apeghiiqaat Jesus-em apellgha naten tuqulleghqamineng . )
Taagken Pilate itenqiglluni palace-mun , tagitesluku Jesus aaptekaa , " Elpaak umiilkaten Jews-et ? "
Jesus-em kiimsiqaa , " Elpeneng aapsinga tawaten ? Nalighmeng kitum ungipaatkaqaaten whangamneng ? "
Pilate-em kiimsiqaa , " Sumeghpeni Jew-nguzingaa ? Elpek katam yugpek , chief priest-etlu tagitkaqaaten whangamnun . Sameng anaggusimazin ? "
Jesus-em pikaa , " Ataneghpagulqa uum nunam pikenghitaa . Ataneghpagulqa nunameng pinguyaqan , qepghaghtema pilluwaannayaghaatnga Jews-enun tuunefqaama pisqellunga . Iwernga Ataneghpagulqa nunameng pingunghituq . "
Pilate-em pikaa , " Taawa umiilguftuten ! " Jesus-em pikaa , " Elpek umiilguniighpenga . Tagikaagunga nunamun una apalluqluku : apeghnaluku ipapighqelleq yugnun ; taana apalluqluku allgeqaagunga . Qamaglluni piniqingalghii ipapilleghmeng nagatkayuguuq whangamnun . "
Pilate-em aaptekaa , " Sangaawa ipapighqelleq ? " Tawaten piluni Jews-et aanviklaataqii . Pikii , " Una yuuk naalkefikenghitaqa sameng anaggusimatanga aghyuughusighqameng .
Iwernga elpesi nangaghneqegkesi , Passover-mi whangamnun aanestesugaqegkesi ataasiq anusimingllaghaq . Itemutesugestegguu una umiilga Jews-et ? "
Akilghuukat , " Nakaa , ellnga pifqaan , Barabbas aanestigu ! " ( Barabbas wayaghniightengulghii . )
Enkaam Pilate-em qelghutkaa iqitulluku Jesus kagsagmigesqelluku .
Pilluwaghtet qaghpangllaqaat sikughllugtuqameng avayameng . Aatesluku qaghpa Jesus-em naasqwakun , esnegrukegtagnengllu atkuyaaqaat .
Taagken Jesus takuluku legasiighwaatkegkaat , " Hail , Quulvaghamken , Umiilgat Jews-et ! " qasaghtaataqaatlu .
Pilate-em aaneqiglluni pikii Jews-et , " Esghaghteggu , aanutesnaqaqa Jesus elpesinun , liigikesqellusi naalkefikenghitaqa anaggutelleghmeng . "
Taagken Jesus aanusaqmegteggu qaghpaluni sikughllugmeng , atkuyaaghlunillu esnegrukegtagneng ayuqeftuq . Pilate-em pikii Jews-et , " Taanata yuuk ! Esghaqaghtegguqun ! "
Chief priest-etlu , kelengakistetlu Jews-et esghaghluku Jesus akilghuutkat , " Qaquuraghtestigu ! Qaquuraghtestigu ! " Iwernga Pilate-em pikii , " Elpesineng aghulaqulluku qaquuragteggu , qayughllak whanga naalkefikenghitaqa sameng anaggutelleghmeng . "
Jews-et pikaat , " Liilightuusamnni tuqusaghqaaguq , qayughllak Ighneqniluni Kiyaghneghmun pikaaguq . "
Pilate-em nagalluki tawaten pilghiit wataqaaghaq alingegkaq .
Itenqiglluni palace-mun aaptekaa Jesus , " Naken pinguzin ? " Iwernga Jesus-em kiimsiimangitkaa .
Pilate-em aaptekaa , " Aleghqughyunghisingaa ? Liisimakenghisiguu itemutesqennayaqemken , nalighmeng qaquuriisqennayaqemken ? "
Jesus-em kiimsiqaa , " Qeleghnaanghitaten pilluwaghtet qaquuriisqellunga wetkuqun Kiyaghneghem piyukelqegkagu . Enkaam yuuk tagitisteka seghleghqelleghtaaghatuq elpeneng . "
Kingunganeng taam Pilate-em itemunnaqutkegkaqsaqanga Jesus , iwernga Jews-et akilghuukat , " Kina alngunak ellmineng umiilengllalghii , anguyaguuq Caesar-mun . Itemuskuvgu taana yuuk ilakumtaaqenghitaaten Caesar-em . "
Pilate-em nagalluki taakut akuzitet , aanutestekaa Jesus , Stone Pavement-mun . ( Hebrew-stun taana ateq Gabbatha-ngulghii . ) Taagken Pilate aqumegkaq nanqigtivigem aqumutaakun .
( Aghneghem qukaghnaqegkanga Yataaghqillghem Aghneghani Passover-mun . ) Pilate-em pikii Jews-et , " Taawa Umiilegsi ! "
Jews-et akilghuutkat , " Sanguluku , sanguluku , qaquuraghtestigu ! " Pilate-em aaptekii , " Whangamnun qaquuraghtestesugestegguu umiilegsi ? " Chief priest-et kiimsiqaat , " Caesar-nginaghhaaguq umiilegput . "
Enkaam Pilate-em pegtekaa Jesus ellngitnun qaquuriisqelluku .
Taagken pilluwaghtet aanutkaat Jesus uyamigtesluku qaquuraa . Aglaatkaat tawavek atilqelghiimun , " Yugem Naasqwan Nenga . " ( Taana Hebrew-stun , Golgotha-ngulghii . )
Tawani qaquuraqaat , maalghuklu yugek maligullukek qaquuraqagket . Aallgha aghenqigneghanilluku , ilanga saghumigneghanilluku , Jesus qukaanilluku .
Pilate-em igaqestekaqegkanga , Jesus Nazareth-eghmii , Umiilgat Jews-et . Taagken nekegtestekaa qaquuraakun Jesus-em .
Taana igaqegkaalghii Hebrew-t , Latin-et , Greek-et ulungistun . Uglalghiit Jews-et atightuqaat , qayughllak qaquuraghviga Jesus-em qantaghanlenguq Jerusalem-emeng .
Jews-et chief priest-ngita takuluku Pilate pikaat , " Tawaten igaqsaghqaanghisaghtuq , ' Umiilgat Jews-et . ' Whaten igaqsaghqaayaghtuq , ' Una yuuk pikaaguq , Whanga Umiilkaatnga Jews-et . ' "
Pilate-em pikii , " Igaqestekaqa tawatennaqnguuq . "
Pilluwaghtet tuquuqaasamegteggu Jesus qaquuramun tuguluki aatkii , estamaghqegkiit , ataasikaghtaan tugulaatkat . Ataasik atkuyaaghqek kelungunatek ulimaaghek tuuymegneng kenimegnun .
Pilluwaghtet pikat , " Taakuk iighwiigkenka ateghtiiraaghusiqeltekek . " Tawaten pilleghmegteggun Akuzitet Igaqegkat apeghiightestekiit whaten pillghit : " Aatkanka nengiitkaqiit , enkaam taakuk atkuyaaghegka ateghtiiraaghusiqegkaqagket . "
Pilluwaghtet tawaten pimaluki , taawanguq estamat aghnat nekevghallghiit qaquram tungangani : Jesus-em naanga , naanganllu anglegutanga , Mary-llu Clopas-em nulighha , Mary-llu Magdala-ghmii .
Jesus-em esghaqakek naanillu , piniqegkanillu maligsaaghteni nekevghalghiik tawani . Naani pikaa , " Aghnami whani , taana ighneliitan . "
Taagken maligsaaghteni pikaa , " Taana naaliitan . " Taagken kenlanga maligsaaghtengan aglaatkaa ellmeggnun .
Taam kingunganeng Jesus-em liisimakegkaa sangwaa tamaghhaghmi whaa apeghiilghii . Enkaam Akuzitet Igaqegkat apeghiighesqelluki whaten pikaq , " Meqsugtunga . "
Taawanguq sagneghwaaq quwaalghiimeng wine-meng imalek . Pilluwaghtet nekeglluku nepsagusiq hyssop-em unaghsiighwaaghakun , nepluku wine-mun Jesus-em qaanghanun nengugutkaat .
Jesus-em naasiighluku wine-a , pikaq , " Taawa apeghiightuq . " Guughtutkelluku taghneghagni pegtekakek .
Yataaghqivigutanganeng Aghneq , Jews-et igleghutistengita taakut yugusit qaquurametesunghilkangit , qayughllak unaamingani Sabbath-ngumaghmi , Passover-emllu aghneqegkanga . Enkaam Pilate-mun qelghutesqegkiit pilluwaghtenun ayemqiisqelluki ighungit tuquragkiighesqelluki , iqinnaluki qaquuriitneng .
Taagken pilluwaghtet takuluku sivuliq yuuk , ayemquqagket ighukek , aallghanllu ighukek ayemquqagket . Taakuk qaquuraqaqegkegket maligullukek Jesus-mun .
Jesus-em ighukek ayemsimangilkegket qayughllak takuyaqmegteggu tuqungwaaghluni ayuqeftuq .
Iwernga ataasim pilluwaghtem panamineng kenuqaqaa Jesus saningakun . Tawaninginaq aakwlu meqlu maaqegkak .
( Esghapakam tamaaken aapghii tamaakut . Akuzitkegkii ipanguut , liisimakuqlu ungipaqngwaa ipapilleq . Aapghii tamaakut elpesillu ugpeghesqellusi . )
Tamaakut apeghiiqaagut Akuzitet Igaqegkat apeghiighesqelluki : " Talwa ataasiq neghqwaagha ayemyaghqaanghituq . "
Whatenllu Akuzitet Igaqegkat pikaagut , " Esghapaglleqaat panakaghteng . "
Taam kingunganeng yugem Arimathea-ghmiim , aatqelghiim Joseph-meng , Jesus-em yugusii aghulaqutkaa Pilate-em angeghyagu . ( Joseph maligsaaghtekegkanga Jesus-em , iwernga aksaqluku pikaalghii alingluni Jews-et igleghutistengitneng . )
Nicodemus-em maligtekaa Joseph , kelqelluni tepengllaasimeng 100 pounds , myrrh-enkugneng , aloes-enkugneng akumutngalghiigneng . ( Taana Nicodemus sivunghani Jesus-mun pikaalghii unugmi . )
Taakuk yugek aghulaqulluku Jesus-em yugusii tepengllaghqumaan iimgutkaak qiipaghaghqun . ( Tawaten Jews-et lliivghaqegkangit yuget tuqukat . )
Jesus-em qaquuraghvigan tungangani taawanguq garden-a uqfigtuqaq . Tawanteftuq nutaghaghlluk lliveq , salin lliveghvikellghilnguq .
Taayughqengngulghiik qayughllak Jews-et Yataaghqefikegkangat Aghneq taana , enkaam taaggun qantaghanlengughqun lliifqaak .
Sivulighmi aghneghani santillghem , Mary Magdala-ghmii lliveghtekaq salin mamlegluku . Esghaqaa uyghagrugllak iqilluni lliivghem paaynganeng .
Enkaam ketanqusnaq aglaqaq Simon Peter-munllu ilanganunllu maligsaaghtemun , Jesus-em piniqegkaanun . Mary-m pikakek , " Nuugsimaat Ataneq lliivghaneng . Nallukaghput navek llimatanga . "
Enkaam Peter-enkuk aallghallu maligsaaghta lliveghtekak
ketanqusnaq . Aallgha Peter-meng sukalnguq , enkaam sivukluni kaatkaq .
Guughlluni qineghsalghiimi esghaqii qiipaghaat , iwernga iitghumangilnguq .
Kingungiighhaaneng Simon Peter kaalluni iitqaq lliveghmun , esghaqii qiipaghaat tawani .
Esghaqaallu allakaghmi qiipaghaq Jesus-em naasqwakun iimgutngayalghii .
Taagken aallgha maligsaaghta kaasuwhaaqaq lliveghmun iitqaq . Esghaghyamigu ugpeqegkaa Jesus .
Salin esghallghilluki liigikumangitkangak Akuzitnilnguq Igaqegkaq unguvapestaaghyaghqaaniluku tuqulleghmeng .
Taagken maligsaaghtek aglaqak nemegnun .
Iwernga lliveghmi Mary qiyiqegkaq . Qiyanqusiin guughlluni ilutmun qineghsalghiimi ,
esghaqakek maalghuk yaqulgek atkuyaalgek qatelghiimeng . Aqumgaftuk Jesus-em yugusiin lliviksaqangakun , aallgha naasqwan nengakun , ilanga itegaan nengakun .
Aaptekaak , " Aghnaq , sangavek qiyaaqsin ? " Kiimsiqakek , " Nuugsimaat Atanqa . Nallukaqa navek llimatangat . "
Mary tawaten piluni qiivutkelluku esghaqaa Jesus nekevghalghii , iwernga nallukegkaa Jesus-ngutanga .
Jesus-em aaptekaa , " Aghnaq , sangavek qiyaaqsin ? Kina ivaghaqsigu ? " Mary-m piitesiighaghtenguniluku pikaqsaqanga , enkaam pikaa , " Yuguniiq , nusugumakuvgu ungipaatinga navek llimaten , enkaam aqfalleqaqa . "
Jesus-em pikaa , " Mary " . Mary-m qiivluku pikaa Hebrew-stun , " Rabboni " . ( Whaten pisiq , " Apeghtughista " . )
Jesus-em pikaa , " Saaftegpenanga , salin mayiigatunga Atamun . Iwernga aglaghluten anglegutemnun ungipaannaketen , ' Mayughnaqunga Atamnun , elpesillu Atagpesinun , Kiyaghnemnun , elpesillu Kiyaghneghpesinun . ' "
Mary Magdala-ghmii aglaghluni maligsaaghtenun pikii , " Esghaamaaqa Ataneq . " Enkaam ungipaatkiillu Jesus-em ungipaatesqellghaneng .
Sivuliilghii aghnegha santillghem . Ighivgaani tawani maligsaaghtet qerngughutkat . Alingluteng Jews-et igleghutistengitneng , amiget maghqatngastekiit . Jesus tagiluni akulangitgun nekevluni pikii , " Nekeggmelleq elpesinilli . "
Tawaten piluni , kelgutkii iiggenillu saninillu , enkaam maligsaaghtet quyaghllakat esghaghluku Ataneq .
Taagken Jesus-em pilaataqii , " Nekeggmelleq elpesinilli . Katam tawaten Atam kayagtellghatun whanga , tawateghpigaq kayagtamsi . "
Tawaten piluni , aneghziigluki pikii , " Tuguklightekek Agleghnalghiik Taghneghak .
Seghevuskufsiki kinkut alngunak seghleghqellghitneng , Kiyaghneghem seghevulleqii . Seghevunneghilkufsiki , Kiyaghneghem seghevunnaanghitii . "
Thomas , ( aatghan aallgha Malghi ) maligsaaghtenisimangilnguq Jesus-em takwaaqngaki . Thomas qula maalghuk siipneqegkangat maligsaaghtet .
Ilangita maligsaaghtet ungipaatkaat Thomas , " Esghaamaaghput Ataneq ! " Iwernga Thomas-em pikii , " Ugpeqnaanghitaqa wetkuqun esghaqumki tuquuqallghi iigganilnguut . Ugpeqnaanghitaqallu wetkuqun saaftekumki tuquuqallghetlu , saninganilnguqlu panalleq . "
Santilleq ataasiq atughluku maligsaaghtet tawanllaataqat mangteghami , Thomas-llu tawanlenguq . Amiget maghqatngaghngaata Jesus-em iteghvikluki nekevegkaq akulangitgun . Pikii , " Nekeggmelleq elpesinilli . "
Taagken Thomas pikaa , " Esghaghluki iiggenka saaftiki , saaftigullu sanika . Aygughitiqefqaavegngam , ugpeghi . "
Thomas-em pikaa , " Atanemni , Kiyaghnemni ! "
Taagken Jesus-em pikaa , " Ugpeqiiten qayughllak esghaqevnga . Quyanaghhalek tamaakut ugpelghiit esghaghpenanga . "
Jesus uglaghngaan allaaghlluwhaghtiighaataqaaguq esghaamanghitni maligsaaghtemi , igaqumangilnguugut ukuni igani .
Iwernga ukut igaqngalghiit igaqegkaagut elpesinun ugpeqesqelluku Jesus , Christ-angutanga , Ighnegha Kiyaghneghem . Ugpeqelleghpesigun unguvallengellequsi Aatghakun .
Taakwaningani Jesus esghaghteslaataqaq maligsaaghteminun Naayvami Tiberias-mi . Whaten esghaghtestekaaguq .
Ilanginguq maligsaaghtem qerngaghmetkat naayvami . Simon Peter-enkunguftut , Thomas-enkut ( aatghan aallgha Malghi ) , Nathanael-enkut , Cana-meng pi Galilee-melngughmeng , Zebedee-mllu ighneghqek , alla maalghuk maligsaaghtek .
Simon Peter-em pikii , " Iqalliniighyaghnaqunga . " Pikaat , " Maliggnaqamken " . Enkaam angyakun kelluteng unulqusiq iqalluggnaqutkegkaayalghiit , iwernga pikengumangitkat .
Aghtaghaghaqaallu maligsaaghtet esghaqaat Jesus nekevghalghii esnemi , iwernga kinangutanga nallukegkangat .
Jesus-em pikii , " Ilakumtaamni , iqalluggneghitsii ? " Kiimsiqaat , " Nakaa " .
Pikii , " Ateghteggu negaghpagsi angyaghpesi aghenqigneghakun , enkaam pikengellequsi . " Pisqellghatun pikat . Naapqaghighllakat repall negaghpak qaakneghmeng aghtuqaat angyamun .
Maligsaaghtem Jesus-em piniqegkaan pikaa Peter , " Atanghuuq ! " Simon Peter-em nagaqughyamigu pilugugluni qetgeqaq meghmun . ( Peter amsikaghtekaayalghii qepghaghnaluni . )
Maligsaaghtet angyamelnguut esnamun qamuqaat naapqaghiighngalghii negaghpak . Awavantepanghilnguut quutmeng , entaqun 100 yards uyatutkalghiit .
Maligsaaghtet uuglleghaasalghiimeng quutmun esghaqagket aniighwtekak kenghek , iqallugmeng ugkelgek . Taawallu neqekrangllalguftuq .
Jesus-em pikii , " Tagitek iqallugtaghpesineng . "
Enkaam Simon Peter angyamun uuglluni sayukaa negaghpak quutmun . Taawanguq 153-nguftut iqallugpaghqughllaget naaptekat , naqamllu negaghpak piigumangilnguq .
Jesus-em pikii , " Neghyaghtughtek . " Nalighhiiniita maligsaaghtet aapneghmeng tetukaat kinangutanga , liisimakluku Atanghutanga .
Jesus-em tuguluku neqekrangllaq tunquqaa ellngitnun , iqallugetlu tawaten pikii .
Taana pingayiitkegkanga Jesus-em esghaghtestellgha maligsaaghteminun , unguvaghtestelleghmi kingunganeng .
Taaqsameng neneghmeng Jesus-em aaptekaa Simon Peter , " Simon , ighnegha John-em , piniqataghaghsingaa ukuneng ? " Kiimsiqaa , " Aa-a Ataneq , liisimakaghpenga piniqegkemken . " Jesus-em pikaa , " Neghqiki penniighaghaanka . "
Alla Jesus-em aaptekaa , " Simon , ighnegha John-em , piniqsingaa ? " Kiimsiqaa , " Aa-a Ataneq , liisimakaghpenga piniqegkemken . " Jesus-em pikaa , " Aflengakiki penniighenka . "
Pingayiitkun aaptekaa , " Simon , ighnegha John-em , piniqsingaa ? " Peter seghleghyukaq , qayughllak Jesus-em pingayuneng aaptekanga , " Piniqsingaa ? " Peter-em kiimsiqaa , " Ataneq , liisimakan sangwaa qamaglluku . Liisimakaghpenga piniqegkemken . " Jesus-em pikaa , " Neghqiki penniighenka .
Ipa ungipaatamken , nukalpigaaluten elpeneng tafsiluten navek piyukelleghpenun piiquten . Iwernga nanevgaquvek , iiggeten kevegluki , kitum tafsiluten aglaalleqaaten takuyukegkaqenghilkegpenun . "
Tawaten pilleghmikun Jesus-em ungipaatnguftaa Peter naten tuquyaghqaatanga , enkaam tuqulleghmikun quulvaghyaghqaa Kiyaghneq . Taagken Jesus-em pikaa Peter , " Maligtinga . "
Peter-em qiivluni esghaqaa maligsaaghta Jesus-em piniqegkaa maligullghii . ( Taananguuq maligsaaghta ayaqightekaq Jesus-kun neghuutnguluteng aaptikaq , " Ataneq , kitum uveghpagunnaqaten ? " )
Peter-em esghaghluku taana maligsaaghta , aaptekaa Jesus , " Ataneq , ellngangam salleqa ? "
Jesus-em kiimsiqaa , " Kiyaghtesukumkun kenlanga tagillemnun , agghitkesaghqaqenghitan elpek . Maligtengnginaghnga . "
Enkaam ugpeqani ungipaq mingitkaq , taana maligsaaghta tuqunaanghinniluku . Iwernga Jesus-em pimangitaa tuqunaanghinniluku . Whaten pikaaguq , " Kiyaghtesukumkun kenlanga tagillemnun , agghitkesaghqaqenghitan elpek . "
Ellnganguuq maligsaaghta aapghiiqelghii tamaaken pilleghneng , igaquqaqiillu tamaakut . Liisimakaput aapqii ipanguut .
Uglaapigtut igaqullghilnguut Jesus-em pikii . Igaquqaayaqumeng qamaglluteng sumemni entaqun iingunaghmi nuna llivigiinnayaghaa igalghuteghllagnun .
