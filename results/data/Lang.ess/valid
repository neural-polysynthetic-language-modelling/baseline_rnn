Angellemni Theophilus, Uglalghiim yugem igaquqaqiit tawaten pillghet akulemnni. Igaquqiit taakunguut ataasit nagaquqaput esghapakaneng tawaten pillghistun ima piinlillghitneng. Ellngitallu qepghaatkaqaat Kiyaghneq ungipaqelleghmegteggun ungipaq Christ-ameng ayuqelghii.
Nagatkaqanka apellghit, atightughwaaqaqankallu igaqullghit piinlillghitneng. Enkaam igaqughyuganka elpenun tawatetngwaaghluki pillghistun.
Tawaten liisimakelleqaten ipangutangi tamaakut apeghtuutkat elpenun.
Herod umiilkengnguluku Judea-m, tamaanteftuq priest-a, aatgha Zechariah. Qepghalgutkegkangi priest-et atilqelghiit Abijah priest-et. Nulighhan aatgha Elizabeth-nguuq, Aaron-em kingunghan priest-em paniga.
Kiyaghneghmun elqughutngalutek kiyaghtaaghek. Qaatkepigtekangik Atanghem qelghusiillu Liilightuusiillu, avutnginnalutek.
Taawanginaq taghnughhiilnguuk, qayughllak Elizabeth qumingepagningilnguq, tawaveklu qamagllutek siivanlleghughtekak.
Ataasimi aghneghmi, Zechariah, qepghaamalghii Temple-mi, qayughllak Abijah priest-et qepghalleghqaat kaallghii.
Nangaghneghmeng pillghistun priest-et ateghtiiraalleghqun nakmikegkaat Zechariah. Enkaam iteghluni Atanghem Temple-nganun paneghreghaqaq incense-meng.
Tawani aflungani incense-meng paneghreghallghem, qakma yulghuteghllaget yughaatet.
Tawani Atanghem yaqulgan aliighvikegkaa nekevghaghmi aghenqigneghanilluni aghqefigan incense-em.
Zechariah upuqaq esghaghyamigu yaqulek, alingruughllakaqlu.
Iwernga yaqulgem pikaa, "Alingegpenang Zechariah, yughaghten nagaqullengumaat. Nuliighpek Elizabeth-em ighnengunnaqngwaaten, atighlleqan John-meng.
Enkaam quyaghllagllequten, uglamllu quyakelleqaat allgellgha,
qayughllak ellnga qepghaghtekeghllaglleqaa Atanghem. Meghyaghqaanghituq wine-meng, nalighmeng suumnalghiimeng aqimlemeng, imighngayaghqaaguqlu Agleghnalghiigneng Taghneghagneng talwa allgellghilluni.
Israel-eghmiilghutetlu uteghtesqughlleqii Ataneghmun Kiyaghneghitnun.
Ellnga sivukluni qepghaghllequq, taagken Ataneq qepghaghllequq. Ellnga ataasigneng taghneghalgullequqlu aghtughyaghqaanghillelgullequqlu uuknaliqistetun Elijah-tun. Atanun sumeghtaghaatkesagutesleqii avaqutiit, qaatkusigalnguutlu nallghusaghnaqngwii peghqinelleghmun Kiyaghneghem elqughutngallghanun. Enkaam yataaghqelleqii yuget Atanghem tagilleghqaanun."
Zechariah-m pikaa yaqulek, "Naten liisimakelleqsikun apellghen? Nanevgaghllagumaanga, nulighqallu aghnalqwaalghii."
Yaqulgem pikaa, "Gabriel-nguunga, nekevghalghii Kiyaghneghem nayuutngallghani. Elpenun kayagtaagunga, ungipaasaghtuugamken whaken pinilghiimeng ungipameng.
Nagataghten, taawa akuzinanighnaquten kenlanga aapqanka elpenun apeghiightuutellghitnun, qayughllak ugpeqenghilketen akuzitenka, apeghiighyaghqat pilleghqiit kaaskata."
Yuget utaqiilghiit Zechariah-meng sumeghtaghaqat sangami muluughllagutanga Temple-mi.
Aanyalghiimi aleghqughpagningitkii, enkaam liigikegkaat esghawaaghumaniluku Temple-mi.
Enkaam qepghalleni apeghiighyamigu neminun aglaqaq.
Mulunghituq taakut aghneghet kingungitneng nulighha Elizabeth qumingegkaq, enkaam tallimat tanqit aananiqaq whaten pimaghmi,
"Qenwatlu Atanghem nangllegyagutaanga, iqitaa kayngusaghaatelqa taghnughhangenghitellemneng."
Aghvinliitangani tanqim Kiyaghneghem kayagtekaa yaqulek Gabriel Nazareth-mun, Galilee-melngughmun.
Yugmun atuqesimangilngughmun aghnaghaghmun, aang'ghutngwaaqamun Joseph-mun, kingunghanun David-em. Yugmun atuqesimangilnguum aghnaghaam aatgha Mary-nguftuq.
Yaqulgem takuluku pikaa, "Nekeggmelleq elpenilli! Atanghem nakmikumaaten aghnat akulngitneng."
Iwernga Mary-m seghleliighutkeghllakaa nagalluku tawaten pillgha, sumeghtaghaatkegkaallu sangami tawaten quyakutni.
Yaqulgem pikaa, "Alingegpenang Mary, qayughllak efqughnaghtuten Kiyaghneghmi.
Nagataghten, taawa qumingnaqnguuten, ighnengellequten enkaam atighlleqan Jesus-meng.
Aangellequq, atighyaghqaaguqlu Ighnegha Kiyaghneghllagem; enkaam Atanghem Kiyaghneghem umiilgughtesleqaa sivunghatun David-etun.
Igleghutillequq Jacob-em kingunghitneng Israel-eghmiineng quunperugllak; Ataneghpagullghallu kenlengituq."
Mary-m pikaa yaqulek, "Naten una piyaghqaawa yugmun atuqesigalnguunga?"
Yaqulgem pikaa, "Agleghnalghiim Taghnegham takulleqaaten, enkaam Kiyaghneghem aghtughyaghqaanghillghan taghneghangullghiistun alkwaaghlleqaaten. Taana apalluqluku taghnughhaq agleghnaghllequq aatqesaghqaqaallu Kiyaghneghem Ighnegha.
Nagataghten, ilakwaaghen Elizabeth, aghnalqwaaghllagluni qumingumaaq, ighnengnaqnguuq. Una whaa aghvinliitkaa tanqiq, piiqsaqangat avanginniluku,
qayughllak Kiyaghneghmi sangwaa qamaglluni piyaqniituq."
Mary-m pikaa, "Taawa whanga, Atanghem qepghaghtekaanga; legan tawaten pinaqnilleghpetun apeghiighhaaq." Taagken yaqulgem unitkaa.
Mulunghituq Mary, yataaghqelluni taayughqemmeng aglaqaq neghllagmun, akulngitnilngughnun qemilghutngan Judea-m.
Mary kaalluni Zechariah-nkunun iteghluni quyakegkaa Elizabeth.
Legan Elizabeth-em nagaqughaa Mary-m quyakillgha, taghnughhaq qumiga qapragaghtekaq, Agleghnalghiimllu Taghnegham imiqaa Elizabeth,
iglagtuluni pikaq, "Quyastekaaguten akulngitni aghnat, quyastekaaguqlu taghnughhaq ighniyaghqan!
Quulvallengepestaaghtunga qayughllak Ataneghma naangan laalighfikegkanganga!
Legan quyakillghen nagaqughaqa, taghnughhaq qama quyam qapragaghtuq.
Quyanaghhalek Atanghem akuzitanga ugpeqegken apeghiighlleqniluku elpenun!"
Mary pikaq, "Unguvasigma usuqaa Ataneq,
taghneghagkallu quyaghllaguuk Kiyaghneghmi, Yugulighistemni,
qayughllak ellngan esghaghlunga nakmikaanga, ukalighpigaq qepghaghteni. Whaken kenlekluku yugem kinguliighaam qamaglluni atighyaghqaqaanga quyastekaalunga,
qayughllak Aghtughyaghqaanghiteghllagem Kiyaghneghem apeghiighuteghllagaanga. Aatgha agleghnaghtuq.
Nangllekaqaa yuuk qamagtengngwaaghluku ellmineng talluqilghii, kinguliighaghneng tuunglighhiitnun.
Iknaqepiglleghiikun aghtughyaghqaanghilleghmikun kayaalqaqii qukaayuglleghhiit sumeghtaghalleghmegteggun.
Umiilegllaget ateghtaqii aqumutiitneng, enkaam quulvaghaqii ukalighpigaat.
Iyatalghiit neqnilghiimeng kepsughtaqii, enkaam aklungilnguut aghulaqestaqii avangunaki.
Kayusighaqii qepghaghteni Israel-eghmiit, qayughllak nangllegtalghii,
Abraham-emunllu kingunghanunllu quunperugllak akeqelleghmitun sivuneput."
Mary-m nayuqegkaa Elizabeth pingayut tanqit, taagken neminun aglaqaq.
Elizabeth-em ighnilleghqaa kaalluni, ighnengegkaq.
Uvilighneghitallu nalleqliitallu nagaqughluku Atanghem nangllekeghllallgha Elizabeth, quyakusaghtuqaat.
Pingayuneng inglulek aghneq atughluku yuget tagilaghaatkat circumcise-enaluku taghnughhaq, atighnaqsaghaatlu Zechariah-meng, atangan aatghaneng.
Iwernga naangan pikii, "Nakaa, aatgha John-nguuq."
Yuget pikaat, "Nalighhiiniit nalleqlitek taagken aatghitut."
Taagken apaqumeng atanga aaptekaat kitumeng atighnaqutanga.
Zechariah igaghyaghqameng tungsighluni, igaqegkaa, "Aatgha John-nguuq." Tawanlenguut qamaglluteng allaaghlluwhaghyukat.
Tawaninginaq Zechariah akuziyaqlegughtekaq, usuqegkaallu Kiyaghneq.
Qamaglluteng uvilighneghit tallughyukat. Judea-mi ungipaq mingitkaat yugnun tamaani kiyaghlleghhiinun akulngitni qemit.
Qamaglluteng nagaquutkat tawaten pilleghneng sumeghtaghaatkelluki pikat, "Taghnughhaq una sastengunaqngwaatuq anglikumi?" Qayughllak ipa nalluniitkaalghii Atanghem aghtughyaghqaanghillgha ellnganilnguq.
John-em atanga Zechariah, Aleghnalghiim Taghnegham imighluku uuknaliqegkaq,
"Yeqay usuqelteggu Ataneq Kiyaghnegha Israel-em, qayughllak itemusaghtughii yuni.
Yataaghqutiinkut Yugulighisteghllagmeng, qepghaghtemi David-em kingunghaneng.
Tawaten neghighluku akeqikaaguq agleghnalghiitgun uuknaliqistemikun,
yuguliyaghqaaluta anguyamnneng, tamaghhiitnengllu ugumikistemnneng.
Nagneghutkaqaa nangllegtalleni sivunemnnun, apeghiighlleqnilukullu agleghnalghii akequsani.
Akequsangllaqaaguq sivunemnnun Abraham-emun.
Akeqiinkut yugulilleqniluta anguyamnneng, enkaam qepghaalleqaghput alingegpenaamta anguyamnneng,
tuun'ngwaaghluta ellnganun, qaatkullutallu piyukellghanun unguvalleghput qamagtiiluku.
Enkaam elpek taghnughamni, atighyaghqaaguten uuknaliqistenga Aangepiglleghhiim Kiyaghneghllagem. Kayaggnaqngwaaten sivutghulluku Ataneq yataaghqesqelluki yuget tugukliisqelluku tagikan.
Ungipaalleqaten Kiyaghneghem yugi yugulilleghmeng seghevutillghakun seghleghqellghitneng,
qayughllak Kiyaghneghput nangllegtaghllagtuq. Kayaglleqaa Yugughlighista, ellnga siqinghem piitekestallghatun ayuqsaghqaaguq
qilagmeng kukeggnaluki tamaakut kiyaghlleghhiit taghneghangutellghanilnguut tuqullghem, maghyaghqughnaluta tuumnganun nekeggmellghem."
Taghnughhaq anglikaq, iknaqughtekaqlu taghneghamikun. Kilgaanitkaq kenlanga ungipaghyaghtulleghminun Israel-eghmiinun.
Kingunganeng John-em allgellghan, tamaani pilleghni Rome-em Umiilegpigaan Augustus-em, qelqaa yuuk qamagtengngwaaghluku, aatghit igaqestesaghtiisqelluki igalghutmikun. Tawaten pistekii kesnaluki yuget uglaghtalangit igleghutkaminilnguut nunani.
Taana sivulighpigaalghii yugmeng kestilleq, Quirinius governor-kengnguluku Syria-m.
Qamagtengngwaaghluteng yuget ellmeng katam allgeghvigmeggnun aglaghtuutkat ateteng igaqesqelluki.
Nazareth-meng, Galilee-melngughmeng, Joseph-llu aghulaqegkaq Bethlehem-emun, Judea-melngughmun, umiilgem David-em allgeghviganun. Tamaavek pikaalghii qayughllak kingunqegkanga David-em.
Joseph-em ateni igaqestesaghtuqaa, nuliighqani Mary kelqelluku, aqsaliighlluni ayuqelghii.
Tamaansimalukek ighniyaghqaaghtekaq.
Aantekaa ighneqsuwhaani, enkaam qiipaghaghqun yuungiilluku, aghsukaa neghqusitagnekun, qayughllak nekaghqiilnguuk aqelqalghutami.
Unugmi tawani, nunivagmi penniighniightet aflengakingulghiit penniighmeggneng.
Atanghem yaqulgan aliighvikegkii, nighughqellghanllu Atanghem kukegtekii, enkaam alingruughuteghllakat.
Yaqulgem pikii, "Alingegpenasi nagataghtek, pinilghiimeng ungipameng tagitaqamsi quyanapiglleghhiimeng yugnun tamaghhaanun.
Aghneghmi whani elpesinun allgeghaquq Yugulighista, neghllagani David-em, Christ-anguuq Ataneq.
Whaten liisimakelleqaghsi; esghaghlleqaghsi taghnughhaq qiipaghaghqun yuungiilluni, aghsugngaaq neghqusitagnekun."
Nuuskagan ilatqaghtaatkat yaqulegmun qilagem pilluwaghtelghuteghllagi yaqulelghutet, usuqegkaat Kiyaghneq, pikat,
"Usuqnaghhalek Kiyaghneghmun, qilagem uusqalleghpigaanilngughmun, nekeggmellelgulitlu nunamelnguut efquqegkii!"
Yaqulget mayughtuusata qilagmun, penniighniightet ellmeggneng pikat, "Bethlehem-emun esghaghyaghtuulteggu taghnughhaq allgelghii, Atanghem liisimakestekanga whangkunnun."
Enkaam aglaragkiighluteng esghaqiit Mary-nkut, Joseph-enkut, taghnughhaqlu aghsugngalghii neghqusitagni.
Penniighniightet esghaghyamegteggu taghnughhaq, tamanganun aapqaat tamaana yaqulgem apellgha ellmeggnun.
Penniighniightet ungipaqellghitneng nagaquullghiit qamaglluteng allaaghlluwhaghyukat.
Iwernga Mary-m qaalkaghpenani ilumikegkii tamaakut pillghet, awen sumeghtaghaatkaqegkangi.
Penniighniightet uteghniqat usuqumaan, quulvamaan Kiyaghneq, qayughllak nagaquqaatlu esghaqaatlu yaqulgem apellghatun ayuqegkaq.
Pingayuneng inglulek aghneq atughluku, taghnughhaq circumise-eyan atiqaat, Jesus-meng. Yaqulgem tuunegkaa ateq Mary-mun salin qumingellghilluku.
Moses-em Liilightuusaan qelellghatun pelungighsalleghqaak kaatkaq. Enkaam Jerusalem-emun aglaatkaak taghnughhaq Ataneghmun tuunaluku.
Liilightuusaani Atanghem igaqngaaq, "Tamaghhaghmi aghnam ighneqsuwhaagha aafsaghqaaguq Ataneghmun."
Atanghem Liilightuusaan qelghutellghatun aghqutkesaghqaalghiik maalghuk dove-ek, nalighmeng maalghuk pigeon-aaghaak.
Jerusalem-emeteftuq yuuk, aatgha Simeon. Qaatkutngalghiillu maniguutkayuklu Kiyaghneghmun. Utaqiingulghii Kiyaghneghmun yugulisqelluki Israel-eghmiit. Agleghnalghiik Taghneghak ellnganilnguuk.
Agleghnalghiim Taghnegham akeqegkaa tuqunaanghinniluku kenlanga esghalleghqaanun Messiah Atanghem akequsaqegkaa.
Taghnegham maghyaghqullghakun iteghyaghtuqaq Temple-mun. Liilightuusat pisqellghistun angayuqagkenka taghnughhaq Jesus itghutkaak Temple-mun.
Simeon-em tuguluku taghnughhaq iyamsiqayugvikegkaa Kiyaghneq, pikaq,
"Ataneq, yeqay maaten qepghaghten aghulaqestigu nekeggmelluku, qayughllak akeqelleghpetun, whanga katam iyegemneng esghaghaqa kayagtekan Yugulighistenguluku.
Yataaghqegkaqan yugnun tamaghhaanun esghiisqelluku.
Nighuguuq Gentile-enun liigikestilghii Kiyaghneghmeng, ellnga apalluqluku yugten Israel-eghmiit quulvallengeghllagllequt."
Taagken taghnughhaam atanganllu naanganllu saghiighayagutkaak tawaten akuzitkesagu.
Simeon-em Kiyaghneghmun tungsiitkakek quyastesqellukek. Enkaam naanga Mary pikaa, "Nagataghtinga, una taghnughhaq Kiyaghneghem nakmikegkaqaa. Ilangi Israel-eghmiilghutet nanqiglleqii aghyuughyaghqaaluki, ilangi yuguliyaghqaaluki. Kiyaghneghem kayagtengngwaa ellminun ungipaghtenguluku, iwernga yulghutet ighsakelleqaat,
enkaam tawaten pilleghmegteggun liitesleqiit aksaqngalghiit sumeghtaghalleteng. Enkaam elpek Mary, qivghum kagimlleqaak unguvasigken, katam tawaten savigpagem kaapellghatun."
Taawallunguq uuknaliqista aghnaq, aatgha Anna, Phanuel-em paniga, Asher-em ramkenganeng pi. Aghnalqwaaghuftuq, ugilgukaaftuq maaghragvinlek ayumiqulleq.
Taagken ugingiitelleghmineng 84-ngughtekangi ayumiqullghet. Awen tagiiqelghii Temple-mun, aghneghuyaghngaan, unuguyaghngaan Kiyaghneq manigughaqegkanga, fast-aaqlunillu yughaghaqlunillu.
Tawani ataasimi aflumi, Anna-m takuluki Kiyaghneq iyamsiqayugvikegkaa. Taghnughhaq akuzitkegkaa tamaghhiitnun utaqiilghiinun Messiah-meng, ellnganun itemutesqelluku Jerusalem.
Joseph-enkuk Mary-nkuk qamaglluki apeghiighyamegneki Atanghem Liilightuusiita pisqellghit, uteghniqak Nazareth-mun, Galilee-melngughmun.
Taghnughhaq anglikaq, iknaqughtekaqlu, imighngaghmi peghqinelleghmeng; Kiyaghneghem kayusiqaallu quyastekaallu.
Ayumiqulleq tamaghhaan angayuqakek Jerusalem-etaqelghiit, neqenghaghqellghanun Passover-em.
Jesus-em uksughtulanga qula maalghugughsan, piiqelleghmegetun neqenghaghqelleghmun pikak kelqelluku Jesus.
Neqenghaghqelleq apeghiighyan uteghniqak, iwernga mekelghiiq Jesus unegtekaq Jerusalem-emi. Angayuqagkenka nallukegkangak.
Sumeghmegni igleghalgutegmegninniluku aghnelqusiq igleghtekak. Taagken ivaqaak ilakwaaghmegnillu ilakumtaaghmegnillu.
Naalkenghisamegnegu Jerusalem-emun ivaghyaghtuqaak.
Pingayut aghneghet atughluki naalkegkaak uvitanganilluku Temple-em, aqumluni apeghtughistet akulngitni, nagataqeftiillu aapqughaaghaqeftiillu.
Qamaglluteng nagatullghiit ellnganeng saghiighayagutkaat liigikingallghanengllu kiimsightughillghanengllu.
Angayuqagkenka esghaghluku saghiighayagutkaak. Naangan pikaa, "Ighnemni, esghaqaghqung, sangan whaten aneghsikung? Atagpeklu whangallu elngaatall ivanghiighutamken, repall peng'giilluten."
Kiimsiqakek, "Sangan ivaghestegnenga? Nallukestegneguu Atama mangteghaanisaghqapestaaghulghiinga?"
Iwernga liigikumangilkangak sameng tawaten pingutanga.
Taagken maligllukek uteghniqaq Nazareth-mun, qaatkutngakaalghiillu elkegkenun. Naangan tamaana qamaglluku umyugaghmikegkaa.
Jesus anglitkelluku peghqinghughtekaq, efqughnaghtengnginaqaq Kiyaghneghmillu yugnillu.
Akimigaaghtengngukanga ayumiqulleq igleghutillghan Tiberius Caesar-em, Pontius Pilate, governer-nguluku Judea-mun. Enkaam Herod, igleghutistengulghii Galilee-mun, anglegutangallu Philip, igleghutistengulghii Ituraea-nkugnun, Trachonitis-enkugnun. Lysanias-llu igleghutistengulghii Abilene-mun.
Annas-enkuk Caiaphus-enkuk high priest-ngulghiik. Tamaani pilleghmi, Kiyaghneghem aleghquqaa John kilgaanisimaluku. John ighneqegkanga Zechariah-m.
Taagken John igleghtekaq uvitangani Kiiwem Jordan-em, ungipaqikaq yugnun peglluki seghleghqellghit paaptaayesqelluki, enkaam seghevutellengelleqniluki seghleghqellghitneng.
Igaqngakaalghiit igatgun akuzitangi uuknalqistem Isaiah-m whaten, "Ma akilghuugaquq kilgaani whaten; 'Yataaghqiteggu tuumkaghqaa Atanghem, taklaghteggu tuumkaghqaa.
Qamaglluni suqluneq imighllequq, qamagllutengllu naayghat, qemit asivaghllequt, enkaam agughpiiraaghet tumet taklaghrukguullequt, tuumllugmelnguutlu tuumkwhuughlleqii.
Qamaglluni yugem esghaghlleqaa Kiyaghneghem yugulighillgha yugneng!'"
Taagken yulghuteghllaget tagilaghaatkat ellnganun paaptaayesqelluteng. John-em pikii, "Elpesi nemeghyani! Kitum kelengasaaghtisi anagesqellusi Kiyaghneghem aghyuughilleghqaaneng kaannaqelghiimeng?
Kiyaghtaalleghpesi ipapighqelligu avuteghqumaasi seghleghqelleghpesineng. Sumeghtaghaghpenasi itagnaghnilusi Kiyaghneghmi qayughllak Abraham-em kingunqegkangisi. Ungipaatamsi, Kiyaghneghem uyghaget maakut taghnughhangllaghnayaghii Abraham-emun.
Talwa maaten qalqalima uqliilluni ayuquq kepnaluki uqfiget akwiitgun. Qamaglluni uqfik pinilghiimeng piitestinghilnguq kepluni kenghegnun miluusaghqaaguq."
Yulghuteghllaget aaptekaat, "Sanaqestangam?"
Kiimsiqii, "Maalghugegneng qaaslilgukuvek, aleghqek tuunakegken avangilngughmun yugmun, enkaam neqelgukuvek tawatenllu pilghaaten."
Ilangillu tax-meng qerngughtistet tagiluteng paaptaayestekat ellnganun. Aaptekaat, "Apeghtughista, whangkuta sanaqesta?"
Kiimsiqii, "Tuwaaqiteggu naamignganginaghhaq tax-elleq, wata tugutegpenasi."
Pilluwaghtetlu aaptekaat, "Whangkutamii-i, sanaqesta?" Kiimsiqii, "Akeqsagtegpenaki yuget ellngitnun manilitesqellusi nalighmeng temngi avutkegpenaki. Itagnaqaqiteki akileghtuusaghpesi angtalangit."
Yuget sighimaluteng lliiqat, qamagllutengllu sumeghtaghaatkegkaat John, Christ-angunayukan.
Enkaam John-em pikii, "Tagiyaghqaq taana aghtughyaghqaanghiteghllagtuq whangamneng, enkaam whanga pininghitngwaaghtunga itemsaghqaaluki singii. Paaptaayeghiiqunga meghqun, iwernga ellngan paaptaayelleqiisi Agleghnalghiigneng Taghneghagneng, keneghmengllu.
Tugumiilguuq pekutameng malliighnaluki wheat-et. Taagken wheat-et kagpaglleqii, iwernga mallat paneghlleqii qaamyaghqaanghilnguugnekun kenghegnekun."
John-em ungipaasimanginaqii yuget naten allangughnaqesqelluki kiyaghtaallghit, ellngitnun ungipaqinguluni Pinilghiineng Ungipaneng.
Iwernga John-em aghyuughmikaqegkanga governor-a Herod, qayughllak tugukaqegkanga Herodias, anglegutmi Philip-em nulighha. Aghyuughmikaallu Herod seghletun pillghaneng apalluqluku.
Taagken Herod wata seghleghataghatun pikaq anusimingllaghtestekaa John.
Kingungitneng qamaglluteng yuget paaptaayestellghita, Jesus-llu paaptaayestekaq. Jesus yughaamaluku, qilak qelpeqaq,
taagken Agleghnalghiik Taghneghak dove-ngulutek ukikak ellnganun. Qilagmeng ma pikaq, "Ighneqamken, piniqepigkamken, efquqepigtamken."
Jesus-em piinlighaqngamigu qepghaqani, entaqun 30-nguuq uksughtulanga. Yuget sumeghtaghaatkegkaat ighneqniluku Joseph-mun. Joseph, ighneqegkanga Heli-m.
Heli, ighneqegkanga Matthat-em. Matthat, ighneqegkanga Levi-m. Levi, ighneqegkanga Melchi-m. Melchi, ighneqegkanga Jannai-m. Jannai, ighneqegkanga Joseph-em.
Joseph, ighneqegkanga Mattathias-em. Mattathias, ighneqegkanga Amos-em. Amos, ighneqegkanga Nahum-em. Nahum, ighneqegkanga Esli-m. Esli, ighneqegkanga Naggai-m.
Naggai, ighneqegkanga Maath-em. Maath, ighneqegkanga Mattathias-em. Mattathias, ighneqegkanga Semein-em. Semein, ighneqegkanga Josech-em. Josech, ighneqegkanga Joda-m.
Joda, ighneqegkanga Joanan-em. Joanan, ighneqegkanga Rhesa-m. Rhesa, ighneqegkanga Zerubbabel-em. Zerubbabel, ighneqegkanga Shealtiel-em. Shealtiel, ighneqegkanga Neri-m.
Neri, ighneqegkanga Melchi-m. Melchi, ighneqegkanga Addi-m. Addi, ighneqegkanga Cosam-em. Cosam, ighneqegkanga Elmadam-em. Elmadam, ighneqegkanga Er-em.
Er, ighneqegkanga Joshua-m. Joshua, ighneqegkqanga Eliezer-em. Eliezer, ighneqegkanga Jorim-em. Jorim, ighneqegkanga Matthat-em. Matthat, ighneqegkanga Levi-m.
Levi, ighneqegkanga Simeon-em. Simeon, ighneqegkanga Judah-m. Judah, ighneqegkanga Joseph-em. Joseph, ighneqegkanga Jonam-em. Jonam, ighneqegkanga Eliakim-em.
Eliakim, ighneqegkanga Melea-m. Melea, ighneqegkanga Menna-m. Menna, ighneqegkanga Mattatha-m. Mattatha, ighneqegkanga, Nathan-em. Nathan, ighneqegkanga David-em.
David, ighneqegkanga Jesse-m. Jesse, ighneqegkanga Obed-em. Obed, ighneqegkanga Boaz-em. Boaz, ighneqegkanga Salmon-em. Salmon, ighneqegkanga Nashon-em.
Nashon, ighneqegkanga Amminadab-em. Amminadab, ighneqegkanga Admin-em. Admin, ighneqegkanga Arni-m. Arni, ighneqegkanga Hezron-em. Hezron, ighneqegkanga Perez-em. Perez, ighneqegkanga Judah-m.
Judah, ighneqegkanga Jacob-em. Jacob, ighneqegkanga Isaac-em. Isaac, ighneqegkanga Abraham-em. Abraham, ighneqegkanga Terah-m. Terah, ighneqegkanga Nahor-em.
Nahor, ighneqegkanga Serug-em. Serug, ighneqegkanga Reu-em. Reu, ighneqegkanga Peleg-em. Peleg, ighneqegkanga Eber-em. Eber, ighneqegkanga Shelah-m.
Shelah, ighneqegkanga Cainan-em. Cainan, ighneqegkanga Arphaxad-em. Arphaxad, ighneqegkanga Shem-em. Shem, ighneqegkanga Noah-m. Noah ighneqegkanga Lamech-em.
Lamech, ighneqegkanga Methuselah-m. Methuselah, ighneqegkanga Enoch-em. Enoch, ighneqegkanga Jared-em. Jared, ighneqegkanga Mahalaleel-em. Mahalaleel, ighneqegkanga Cainan-em.
Cainan, ighneqegkanga Enos-em. Enos, ighneqegkanga Seth-em. Seth, ighneqegkanga Adam-em. Enkaam Adam ighneqegkanga Kiyaghneghem.
Taagken Jesus, Agleghnalghiigneng Taghneghagneng esleqngalghii, uteghniqaq Kiiwegneng Jordan-egneng, enkaam Taghnegham aghulaqutkaa kilgaanun.
Tughneghaam seghleghqesnaqutkegkaa 40 aghneq. Tamaani aghneghni Jesus neghumangilnguq. Taakut aghneghet kingungitneng iyataghllakaq.
Tughneghaam pikaa, "Kiyaghneghem Ighneqngukangaten, una uyghak neqnghugtestigu."
Jesus-em pikaa, "Akuzitet Igaqegkat pikaagut, 'Yuuk kiyaghhnaanghituq neqnginaghhaghqun.'"
Taagken Tughneghaam mayuutkaa uusqapiglleghhiimun, natengiighhaq kelguvikegkaa nunam ataneghpagullghitneng.
Pikaa, "Elpenun tuunelleqanka qamaglluki tamaakut ataneghpagullghet, aghtughyaghqaanghillghetlu. Qamaglluteng whangamnun tagivaqaagut enkaam kitumun alngunak tuunyukegkamnun tuunelleqanka.
Manigughyaquvnga qamaglluki elpek pikaaghhnayaghaten."
Jesus-em pikaa, "Akuzitet Igaqegkat pikaagut, 'Manigughyaghqaqan Ataneq Kiyaghneghen, ellnginaaguqlu qepghaasaghqan.'"
Taagken Tughneghaam aglaatkaa Jerusalem-emun, nekevestekaa Temple-em uusqalghakun. Pikaa, "Kiyaghneghem Ighneqngukangaten, qetgeghi tesamavek,
qayughllak Akuzitet Igaqegkat pikaagut, 'Kiyaghneghemnguq yaqulegminun paqnasightesaghtughlleqaaten!'
Pikaagutlu, 'Iiggmeggneng nuqneqelleqaaten, luuraq itegaghten uygaghquunnayukata.'"
Jesus-em pikaa, "Akuzitet Igaqegkat pikaagut, 'Ataneq Kiyaghneghen nanghiiqugpenaan sasqelluku ellngan piyukelqenghilkanganeng.'"
Taagken Tughneghaam apeghiighyamiki seghleghqestinaqutkelleni Jesus-mun, unitkaa kenlanga alla pilleghqangelleghqaminun.
Taagken Jesus uteghniqaq Galilee-mun aghtughyaghqaanghillelighluni Agleghnalghiignekun Taghneghagnekun. Tamaghhaani nunani yuget ungipaqegkaat.
Apeghtughiiqelghiillu synagogue-ngitni, qamagllutengllu yuget usuqegkaat.
Taagken Jesus anglivigminun Nazareth-mun pikaq. Sabbath-ngughsagu piiqelleghmitun synagogue-mun aglaqaq. Nekevegkaq atightughnaluni Akuzitneng Igaqegkaneng.
Tuunegkaat uuknaliqistem Isaiah-m igaaneng. Qelpeghtekii whaten igaqngalghiimun,
"Atanghem Taghneghakek whangamnituk, qayughllak nakmikegkaqaanga Pinilghiineng Ungipaneng ungipaqisqellunga aklumalghiinun. Kayagtaanga anusimingllaghat itemutesqelluki, ayaakatlu esghaasagutesqelluki, amyuqetaatkesilghiitlu itemutesqelluki amyuqetaatkistengitneng.
Apeghyaghtiisqaallu ayumiqulleq kaanniluku Atanghem yugulighilleghqaallu quyastilleghqaallu yugneng."
Atightuneghmeng apeghiighyamiki igat tuunegkii aflengakistemun taagken aqumegkaq. Synagogue-melnguut qamaglluteng esghapagtuutkaat sameng pilleghqaaneng.
Pikii, "Aghneghmi whani, nagasimaneghpesini ukut Akuzitet Igaqegkat aapqaat apeghiightuq."
Akuzineghmeng taaqsan qamaglluteng nagallghiit efquqegkiit akuzillghi, saghiighayagutkiitlu akuzitangi nangllegtallelguniluki. Aapqughaaghutkat, "Una Joseph-em ighneqenghitaguu?"
Jesus-em pikii, "Nalluneqnangunaan whangamnun apeghlleqaghsi whaten pilleq, 'Aghallegtaq, elpeneng naallghuten.' Nagaquqaqaput Capernaum-emi pikaghten, maanillu anglivigpeni tamaakut piightiki, enkaam ugpeqelleqamken Messiah-nguniluten."
Pikiillu, "Ipa piimsi, uuknaliqista tuguklightengituq ellmi katam anglivigmini.
Iwernga ipa ungipaatamsi, Israel-mi, Elijah kiyaghtengnguluku, ugingighhaghtuuq. Tamaani pilleghni eslallugughhneghitkaaguq pingayut ayumiqullghet, aghvinlek tanqit ilalluki, enkaam neqangisagllakaaguq tamaghhaani nunangani Israel-em.
Iwernga Kiyaghneghem Elijah-mun kayusighyaghtiisqellghitii nalighhiiniit ugingighat Israel-melnguut. Yeghlegi kayusiisaghtiisqegkaqaa Gentile-a ugingighaq, kiyaghlleghhii Zarephath-mi, Sidon-melngughmi.
Enkaamllu Israel-mi leper-ekaghtuuq, kiyaghtellghani uuknaliqistem Elisha-m. Nalighhiiniit ukmangillghitutlu naallghutellghitutlu, iwerngaqun Gentile-a Naaman, Syria-ghmii."
Qamaglluteng synagogue-melnguut sakriteghllakat nagasamegteggu Jesus-em tawaten pillgha.
Taagken nekevuulluteng, ayagaghtaamaan neghllagmeng aanutkaat. Taana neghllagat qemikun nekeftekaalghii enkaam aghulaqutkaat qemim qagughruganun siingnaluku tesamavek.
Iwernga akulngitgun naghughqughluki aghulaqegkaq.
Taagken Jesus tesamavek Capernaun-emun pikaq, neghllagmun Galilee-melngughmun. Sabbath-mi apeghtughimaluku,
saghiighayagutkaat apeghtughillgha, qayughllak apeghtughikaq aghtughyaghqaanghillelighluni Kiyaghneghmeng.
Synagogue-meteftuq yuuk ilumikun tughneghalek. Iglagtupiglluni akilghuumeng pikaq,
"Avelghaghqut! Jesus Nazareth-eghmii, sanaqsikut? Naafqesaghtuuzikuut? Liisimakamken kinanguten, Agleghnalghiikaaten Kiyaghneghem."
Iwernga Jesus-em aghyuuqaa, "Qallegpenang ellnganeng aani!" Tughneghaam iqusluku manungitgun, aqnighqegpenaan aanegkaq.
Qamaglluteng yuget saghiighayugumaghmeng pikat, "Aghtughyaghqaanghitaghhalek akuzitangi! Pilleghqalighlunillu aghtughyaghqaanghillelighluni qeleghyaqminiki tughneghaat legan aanleghaatut!"
Jesus-em tawaten pillgha ungipaqegkaat nani alngunak tamaani.
Jesus nekevluni, synagogue-meng aanluni, Simon-enkunun aglaghluni iitqaq. Simon-em sakinga aghnaq puqleghaghllak, enkaam naallghutaghtesqegkaat ellnganun.
Takuluku qavaghviganun nekevghaghmi qulangighluku puqleghanga eflequqaa enkaam puqleghangiitkaq. Tawaninginaq makelluni kepsiiqukii.
Siqineq teviimaluku, Jesus-mun yuget tagiquutkiit qinuyugngalghiit allaaghhiinaghneng aqnighneghneng. Qamaglluki saaftaqluki naallghuquqii.
Tughneghaatlu aanleghaatkat yugneng akilghuumaghmeng, "Elpek Kiyaghneghem Ighneqaaten!" Iwernga aghyuuqii, akuzisnaniqiillu qayughllak liisimakegkangat ellnga Christ-angulghii.
Aghsagu Jesus kilgaanun pikaq. Yuget ivaghyaghtughluku, naalkesamegteggu aghulaqesnaniqaat.
Iwernga pikii, "Ungipaqepestaaghyaghtughnaqngwaaqa Ataneghpagullgha Kiyaghneghem ilangitnunllu neghllagnun, qayughllak taana apalluqluku kayagtekaagunga."
Enkaam ungipaqimanginaqaq synagogue-ngitni Judea-m.
Ataasimi aghneghmi, Naayvam Gennesaret-em esnengani, Jesus nekevghanguluku yuget kanglluqaghtekaat nagannaluki Kiyaghneghem Akuzitangi.
Esghaqakek maalghuk angyak esnemi sayugngalghiik. Naqam yugit iqalleniightet aviiteftut, ughvughyaghtuumakangit negaghpateng.
Uuglluni Simon-em angyaanun, awavaghqaaghutesqegkaq esnemeng. Taagken aqumluni angyakun yuget apeghtuqii.
Apeghtughineghmeng taaqsami, Simon pikaa, "Uusqallghanun awavaghluten negaghpagten ateghtiki naaptesqelluki."
Simon-em pikaa, "Yuguniiq, unulqusiq iqalliniightaayaghtukut sakengellghitukut! Iwernga kayagtekevnga negaghpaget ateghnaqanka."
Legan ateghtiit naapqaghiighllakat repall piiguqestaghluteng lliiqat.
Angyam aallghanilnguut ilateng apaqiit kayusighyaghtiisqelluteng. Kaasisteng angyak imiqagket esleqaghaghllukek repall kalefqaghtekat.
Iwernga Simon Peter-em esghaghyamigu allaaghlluwhaghtilleq, Jesus-em sivungakun niinghulluni pikaa, "Ataneq, whangamnitegpenang qayughllak seghleghqestenguunga!"
Simon-enkut yukullghiit saghiighayukat naapqaghiilleghmeggneng,
qepghalgutkeklu James-enkuk John-enkuk, Zebedee-m ighneghqek. Jesus-em pikaa Simon, "Alingegpenang, whaken kenlekluku yugmeng naapsagunnaqnguuten."
Angyak quutmun sayuglukek, unitkiit sangwaat qamaglluki enkaam maligtekaat Jesus.
Jesus ilangitnisimaluku neghllaget, yuuk tamaanteftuq elngaatall leper-eghllagngalghii. Esghaghyamigu Jesus, sivungakun niinghutkaq maniguutepiglluni pikaa, "Ataneq, piyukelqegkuvgu ukmangighnga."
Jesus-em nengugluni saafsimaan pikaa, "Piyukelqaqa; ukmangiighten." Tawaninginaq leprosy-ngiitkaq.
Jesus-em ineghtengngwaaqaa, "Kina alngunak ungipaategpenaan, iwernga aglaa priest-mun yuvghiighesqelluten. Taagken aghqerraaghhaaten Moses-em qelghutellghatun ipapighqesqelluku ukmangiightellghen."
Iwernga Jesus wataqaaghaq ungipaqegkaat tamaghhaani, enkaam yulghuteghllaget takulaghaasimanginaqaat nagannaluku, naallghutesqellutengllu aqnighneghmeggneng.
Iwernga kilgaanun awen aghulaqaqelghii yughaghnaluni.
Ataasimi aghneghmi, Jesus apeghtughimaluku, tawani aqumgatnguftut Pharisees-etlu apeghtughikaygetlu Liilightuusaneng. Taakut tagilaghaatkaaftut tamaghhiitneng Galilee-m nengitneng, Judea-m nengitneng, Jerusalem-emengllu. Atanghem aghtughyaghqaanghillgha naallghutimun ellnganilguq.
Ilangita yuget tagitkaat ellnganun uniiqaq yuuk allighaakun. Mangteghamun itghutfigkameng ivaghikat, Jesus-em manungakun llinaluku.
Iwernga itghunneghmeng aghtuqaat qayughllak yuget kanglluutngaghllagulghiit, enkaam mangtegham qaaynganun mayuutkaat. Tawani tile-em ilangi iqiqughluki, reghighulluku ukigtekaat allighaakun akulngitnun yuget manunganilnguut Jesus-em.
Liisimakegkangi ugpeqillelgulghiit enkaam yuuk pikaa, "Seghevutanka seghleghqelleghten."
Apeghtughikayuget Liilightuusaneng, Pharisees-etlu umyugamegteggun aapqughaaghutkat, "Kingangaawa una yuuk Kiyaghneghukallghuughunilghii? Kiyaghneghhiinaaguq seghevutiyaghqaq seghleghqelleghneng."
Jesus-em liisimakegkangi sumeghtaghallghit enkaam aaptekii, "Sangan tawaten sumeghtaghaghetsi?
Nalikek whaten pillghek piyaqniitak, 'Seghleghqelleghten seghevutut', nalighmeng, 'Makelluten piyugi'?
Iwernga elpesinun liisimakesugaqa Ighnegha Yugem aghtughyaghqaanghillelguuq nunami seghevutiyaghqaaluni seghleghqelleghneng." Taagken pikaa uniiqaayalghii yuuk, "Ungipaatamken, maketen, tuguluku allighan, elpesinun aglaa!"
Yulghutet esghaamanghitni tawaninginaq yuuk makelluni, allighani tuguluku ellmeggnun aglaqaq, usuqumaan Kiyaghneq.
Qamaglluteng yulghutet saghiighayugllakat, usuqegkaatlu Kiyaghneq, pikat, "Aghneghmi whani elngaatall esghapagtukut allaaghlluwhaghmeng!"
Tawaten pillghet kingungitneng, Jesus navek piluni esghaqaa tax-meng qerngughtista, aatgha Levi. Aqumgaftuq tax-meng qerngughtivigmini, pikaa, "Maligtinga."
Nekevluni sangwaa qamaglluku unilluku maligtekaa.
Taagken mulunghituq Levi-m ellmeggni neqenghaghquteghllakaa Jesus. Tawanteftut tax-meng qerngughtistelghutetlu ilangitlu yuget, aqumelgusiqiit tipelegni.
Pharisees-etlu apeghtughistengitlu Liilightuusat qikeghqukat maligsaaghtenganun, "Sangan neghelgusighaqestekillu meghelgusighaqestekillu tax-meng qerngughtistetlu seghleghqestetlu?"
Jesus-em pikii, "Yugunqegtat aghallegtaghsughniitut iwerngaqun tamaakut qinuyulghiit.
Tagingunghitunga tagsiqlighnaluki elqughutngalghiit yuget. Iwernga taginguunga seghleghqestet avuteghqelluki seghleghqennaniisqelluki."
Ilangita yuget Jesus pikaat, "John-em maligsaaghtengi awen fast-aaqutlu yughaghaqutlu. Pharisees-etlu maligsaaghtengit tawaten piiqut. Iwernga elpek maligsaaghteten neghaqutlu meghaqutlu."
Jesus-em aaptekii, "Nengughhnaqelghiik aqelqiik fast-elleqaat nulightughnaqelghii ellngitnilluku?
Iwernga pilleghqaq kaallequq nulightughnaqelghii ellngitneng iqilleqaat, elngaatall tawani fast-ellequt."
Enkaamllu Jesus-em ungipaghaatkii, "Kitum alngunak ikuviknaanghitaak qaaslighraghaak, ilaaghnalukek qaaslilugek. Tawaten pikumikek piiglleqaak qaaslighraghaak enkaam nutaghaq ilaaghutkaa allangumighullequq.
Nalighmeng kitum alngunak awataghpaluget imighnaanghitii wine-eghraghaghmeng. Imiqumiki awataghpaluget quupaghllequt enkaam wine-eghraghaq sakusiiqellequq. Awataghpalugetlu atuuyaghqaananighllequt.
Itupill wine-eghraghaq kuuvyaghqaaguq awataghpagraghaghmun!
Kina alngunak wine-elugmeng meghluni, meghyugnaanghituq wine-eghraghaghmeng qayughllak whaten piyaghqaaguq, 'Wine-eluk neqnighataghaghtuq wine-eghraghaghmeng.'"
Sabbath-em aghneghani, Jesus igleghtekaq wheat-et piitfigitgun. Maligsaaghtengi ikutaqluteng wheat-em piitutanganeng, iiggmeggneng mingwaagaqluki qantiit ikughnaluki neghegkiit piitutet.
Ilangita Pharisees-et pikiit, "Tawaten piyaghqaanghitusi. Liilightuusamnni iinghutngaaq Sabbath-mi saghnalleghqaq."
Jesus-em pikii, "Atightiigastegguu David-em pillgha iyataghaqngami, taakutlu ellnganilnguut?
Iteghluni Tabernacle-mun tuguluku neqekrangllaq tuunegkaq Kiyaghneghmun, ikulluni neghegkaaguq, neghestekaqiillu yuni. Liilightuusamta pillghani kitum alngunak neghyaghaqenghitaa neqekrangllaq iwerngaqun priest-et."
Taagken pikii, "Ighnegha Yugem Atanqaa Sabbath-em."
Ilangani Sabbath-em, Jesus iteghluni synagogue-mun apeghtughikaq. Tawanteftuq yuuk aghenqigneghet iiggi uniiqaat.
Ilangita apeghtughikayuget Liilightuusaneng, Pharisees-etlu riirngingwaaqaat Jesus naallghutinayukan Sabbath-mi anagguniluku piyaghqaaluku.
Iwernga liisimakutmineng sumeghtaghallghit, yuuk iiggelek uniighngalghiimeng pikaa, "Tagi whavek nekevyaghtaa." Nekevluni tazingavek aglaqaq.
Taagken Jesus-em pikii, "Aaptaghllamsi, Liilightuusamta sasqinkut Sabbath-mi? Pinitun pisqinkuut nalighmeng seghletun? Yugulighisqinkuut unguvalleghmeng nalighmeng tuqutisqinkut?"
Qamaglluki esghaghteghluki, yuuk pikaa, "Iiggeten nengugutiki." Iiggeni nengugutii, aga naallghutkat.
Enkaam ugumiyaguteghllagluku Jesus agghitkegkaat sanaluku.
Tawani pilleghmi Jesus naayghamun mayuqaq yughaghnaluni. Unulqusiq yughaqaq Kiyaghneghmun.
Aghsagu tuqlughluki maligsaaghteni, taakuneng nakmiiqaq qula maalghuk siipneqluku enkaam atiqii apostle-et.
Aatghit; Simon-enkunguut, (Jesus-em ateghiqaa Peter-meng), Andrew-nkut anglegutanga, James-enkut, John-enkut, Philip-enkut, Bartholomew-nkut,
Matthew-nkut, Thomas-enkut, James-enkut ighnegha Alphaeus-em, Simon-enkut atelek Zealot-meng,
Judas-enkut, ighnegha James-em, Judas Iscariot-lu, uveghpagutistengughtekaq.
Jesus-enkut apostle-kullghiit ukigluteng naayghameng, lliivneqegtellghakun nunam nekevghalgusiqii maligsaaghtelghuteghllani. Yulghuteghllaget tagilaghaatkat tamaaghhaaneng Judea-m, Jerusalem-emengllu, esnegkenengllu Tyre-nkuk Sidon-enkuk. Nagasaghtuutkaat, naallghutesqellutengllu aqnighneghmeggneng pikat.
Naallghuquqiillu tamaakut tughneghaat seghleliighqestekiit.
Qamaglluteng yulghuteghllaget saafnaqutkegkaat Jesus, qayughllak ellnganeng aghtughyaghqaanghilleq aan'ngulghii enkaam qamaglluteng naallghuquutkat.
Taagken Jesus-em esghaghteghluki maligsaaghteni pikii, "Elpesi aklumalghiini quyaslelguusi, qayughllak Ataneghpagullgha Kiyaghneghem elpesi pikaghsi!
Elpesi iyatalghiini quyaslelguusi, qayughllak kepsughyaghqaagusi. Elpesi qiyalghiini quyaslelguusi, qayughllak nenglaghyaghqaagusi!
Quyaslelguusi yuget ugumikenghisi, ighsakenghisi, seghlequunghisi, seghleghunikangisillu. Tawaten piiqiisi qayughllak maligsaaghtekegkangisi Ighneghan Yugem!
"Tawaten pikangisi elngaatall quyalghaasi, qetgeghaqlusi quyam angtalanganeng, qayughllak qilagmi akileghtuusalegllaguusi. Amenqun sivunghani, sivunghita amyuqetaatkegkaqegkangit uuknaliqistet.
Iwernga seghleghwaaghunaqnguusi elpesi aklungilngughni, qayughllak whani unguvalleghmi kiyaghllaataqulleghsi taananginaaguq pikaghqaghsi!
Seghleghwaaghunaqnguusi elpesi kepsughngalghiini maaten, qayughllak iyatiqellequsi! Seghleghwaaghunaqnguusi elpesi nenglalghiini maaten, qayughllak qiyaaghwaghllagllequsi!
Seghleghwaaghunaqnguusi elpesi qamaglluteng yuget itagnatun akuzitkegkangisi, qayughllak sivunghita tawateghpigaq akuzitkegkaqiit uuknaliqistesighwaaghet."
"Iwernga whanga piimsi nagallghiini: Piniqluki anguyasi, pinitun piiqiteki ugumikistesi.
Quyastesqaqiteki Kiyaghneghmun tamaakut uyvalaghistesi, yughaatkaqlukillu amyuqetaatkistesi.
Kitum alngunak ullungagpegun qasaghtekangaten, inglungallu qasaghtesnaken. Kitum alngunak qaasligken tugukakek, ggategkenllu ellnganun pisqennakegken.
Qamaglluki tungsighniilghiit tuunaqiteki. Kitum tuguvikumakangisi saghyagpesineng, veghtegpenaki.
Yulgutesi piiqiteki tawaten pisqesulleghpesistun elpesinun.
"Piniqistenginasi piniqnaqngukufsiki, sighimagpenasi quyastelleghmeng allgeghutelleghqaghpesineng.
Pinitun pistenginasi pinitun pinaqngukufsiki, sighimagpenasi quyastelleghmeng allgeghutelleghqaghpesineng. Talwa seghleghqestet tawaten piiqut.
Navghitkufsiki tamaakut sumeghpesini veghutiyaghqat, sighimagpenasi quyastelleghmeng allgeghutelleghqaghpesineng. Talwa seghleghqestet navghitiiqut seghleghqestenun, tamaakut navghaqat veghutaqiit navghateng almesiqluki angtalngit.
Iwernga piniqluki anguyasi, pinitun piiqitek, navghitiiqiteklu, sighimakegpenaki veghutelleghqiit. Akileghtuusaghqalegllaguusi, avaqutiistunllu Kiyaghneghllagem pillequsi, qayughllak nangllegtaghtuq iyamsiqayugigalngughnunllu, seghletunllu pistenun.
Nangllegtaghtek katam tawaten Atagpesi nangllegtallghatun.
"Nanqigtegpenaki yulgutesi, enkaam Kiyaghneghem nanqiggneghilleqiisi. Anaggunnigpenaki kinkut enkaam Kiyaghneghem anaggunninghillisi. Seghevutiiqitek enkaam Kiyaghneghem seghevulleqiisi.
Tuuniiqitek yulgutegpesinun enkaam Kiyaghneghem tuunelleqiisi. Tuunegkani elpesinun kenegtaqluki, ufsugutaqluki, nekegsaghwaaghlleqii, wata ilaaghataghaghlleqii tevughasluki kenisi. Tawaten tuunilleghpesistun Kiyaghneghem tuunelleqiisi."
Taagken Jesus-em ungipaghaatkii; "Ayaakam yugem maghyaghqughlleqaguu ayaakaq yuuk? Maghyaghququmigu laagwaaghmun kalefkagtaallequk.
Igaghyaghta aangataghanghituq apeghtughistemineng. Iwernga igaghyaghta peghqightengngwaaqumi, apeghtughistemitun lliighllequq.
"Sangan esghaghsigu yulgutegpek iisqughutesqughhaa, esghaghpenaan elpek katam iisqughuten unaghsighllak?
Sangan yulguten pizigu, 'Iisqughutngiqaghlaken' elpek paninang iisqughutelighluten unaghsighllagmeng? Uyuq piniiyugneq! Sivukluku unaghsighllak iyegpengneng nusugluku, elngaatall whateghllugwaaq esghaghluku yulgutegpek iiynga iisqughutngighnaken.
"Uqfik pinilghii piitestingigatuq seghleghmeng. Uqfik seghleq piitestingigatuq pinilghiimeng.
Uqfik natelnguutanga liigiksaghqaaguq piitestekaakun. Sikughlluget piitestingigatut figs-meng, nalighmeng neghyaghqaanghilnguut nunivagseghat piitestingigatut grapes-meng.
Pinilghii yuuk atuqiiquq pinilghiimeng ilumikegkamineng, iwernga seghleq yuuk atuqiiquq seghleghmeng ilumikegkamineng. Yuuk akuzikayuguuq ilumikegkamineng.
"Sangan tuqlughestengnga, 'Ataneq, Ataneq?' naqam pisqellghenka atuqegpenaki?
Kina alngunak tagiluni whangamnun, nagalluki akuzitenka qaatkegkaki, ungipaalleqamsi natetulanganeng.
Yugtun mangteghangllalghiitun ayuquq. Nuna samaverugllak laagluku uyghagmun, tunemighluku taaggun nekefleqaa mangteghaq. Kiiwek uleveghllaglutek tawalliima mangteghaq qapragtellghilkanga qayughllak uyghagmeng tunemighluni nekeftekaalghii.
Iwernga kitum alngunak nagalluki akuzitenka, qaatkenghilkumiki yugtun ayuquq tunemangunaan mangteghangllalghiitun. Kiiwek uleveghllaglutek aga mangteghaq naafqeghllakaa."
Jesus-em aleghquneghmeng apeghiighyamiki yuget aglaqaq Capernaum-emun.
Taawanguq centurion-a qepghaghtelaalek, megnukumtaagha, enraqlu qinuyugllakaq repall tuquyaghtungestaghluni.
Centurion-em nagaqughluku Jesus, kevgaqegkii Jews-et siivanlleghit naallghusaghtuqiisqelluku qepghaghtelaani.
Jesus-mun kaasameng nangllegsipiglluteng pikaat, "Centurion-em kayutkesupigtaaten. Yuuk taana kevgaqiilghii pinighllagtuq kayusighyaghqapiguuq,
qayughllak piniqepigtii yuput, synagogue-engllaqaqiinkutlu."
Enkaam Jesus-em maligtekii. Kaasaghtughaqutlu mangteghamun centurion-em ilakumtaaghminun ungipaasaghtiisqegkaa whaten, "Ataneq, nagneghnaqegpenang qayughllak itagnanghitunga elpenun iteghviksaghqaalunga mangteghamnun.
Tamaaken apalluqluku whangamneng takupagningitamken. Legan tawanlluten naallghutesqigu qepghaghteka enkaam naallghulli.
Whangallu umiilelguunga qelghikayugmeng enkaam asinganitunga umiilegma. Pilluwaghtenka asimnitut, ataasiq qelqumkun, 'Aghulaqi' aga aghulaqellequq. Ilanga pikumkun, 'Tagi' tagillequq. Qepghaghteka qelqumkun, 'Una piightigu', aga pilleqaa."
Jesus-em nagalluku tawaten pillgha, allaaghlluwaghyagutkaa enkaam yulghuteghllaget maligtilghiit ellmineng pikii, "Ungipaatamsi, nallaataghsigatunga kitumeng alngunak talwa Israel-mi, uutun yugtun ugpeqilleghtutkalghiimeng."
Kevgat uteghnighluteng centurion-emem mangteghaanun esghaqaat qepghaghtelaagha naallghutngwaaghluni.
Unaamingani Jesus aglaqaq neghllagmun atilqelghii Nain, maligsaaghtengitallu yulghuteghllagetlu maligtekaat.
Kaataquqlu iteghviganun neghllagem, yuget aanutaqeftaat tuqukaq yuuk lliveghnaluku. Ugingigham kezemaghhaaftuq ighnegha, enkaam neghllagem yulghutngan maliglleghaataqeftaat aghnaq.
Atanghem esghaghluku aghnaq nangllegyagulluku pikaa, "Qiyagpenang."
Taagken takuluku saaftekakek kevgusik enkaam kevgistet aghuliiqat. Taagken tuqukaq pikaa, "Nukalpigaq, ungipaatamken, unguvaa!"
Tuqukaq aqumluni akuzinginaamaghmi pikaq enkaam Jesus-em pegtekaa naanganun.
Qamaglluteng yulghuteghllaget tallughyuguteghllakat, usuqegkaatlu Kiyaghneq, pikat, "Uuknaliqisteghllagem kaasimiinkut!" Whatenllu pikat, "Kiyaghneghem kayusighyaghtughii yuni!"
Taana ungipaq mingitkaat Judea-lqaaghaghmi, uvitanganilngughnunllu nunanun.
John-em maligsaaghtengita ellnganun apeghteqiit qamaglluki Jesus-em apeghiightuqii.
Enkaam John-em maalghuggiinaak maligsaaghtegni tagsighlukek kevgaqegkakek Ataneghmun, aaptesqelluku whaten, "Elpengwaa taginaqnikaat, nalighmeng sighimakeltegguu kina alla tagiyaghqaq?"
Yugek kaallutek Jesus pikaak, "John-em Paaptaayestem kevgaqiinkung aaptesqelluten whaten, 'Elpengwaa taginaqnikaat, nalighmeng sighimakeltegguu kina alla tagiyaghqaq?'"
Tawani pilleghmi Jesus-em naallghuquqii yulghutet qinuyugitneng, aqnighneghitneng, tughneghaat yuget ilungitneng aanestaqluki, ayaakatlu esghaasagutestaqluki.
Enkaam kevgak kiimsiqakek, "Aglaghlutek John-mun ungipaategnegu esghapakaghpetegnengllu nagatkaghpetegnengllu. Ayaakat esghaasagutut, piyugigasalghiit piyugyagutut, leprosy-lguyalghiit ukmangiightii, tuuslaghyalghiit nagaquusagutut, tuqukaayalghiit unguvaghtestut unguvalleghmun, aklumalghiinunllu Pinilghii Ungipaq ungipaquq.
Quyastekaaguq kitum alngunak taaqenghilkuminga ugpeqneghmeng!"
John-em kevgakek aghulaqsayek, Jesus-em akuzitkegkaa John yulghuteghllagnun; "Kilgaanun piiqngafsi, sangwaa esghaghesteggu? Vegaaq anuqem ufsuguskangaa?
Sangwaa esghaghyaghtuqaqesteggu? Yuuk aarraghngalghii? Tawaten aarraghngalghiitlu, aklungiteghllagetlu kiyaghtaqut umiilget nengitni.
Sangwaa esghaghyaghtuqaqesteggu? Uuknaliqistaa? Aa-a, ungipaatamsi, esghaqaghsi uuknaliqisteneng aangataghaghtuq.
John-nguuq Akuzitet Igaqegkat aapqaat, 'Kiyaghneq piiq, Sivugpeni kayaglleqaqa ungipaghteka yataaghqesqelluku tuumkaghqan.'
Ungipaatamsi, yugyaggaghneng allgeghaqelghiineng John aangelleghpigaaguq. Iwernga kina alngunak ukalighpigaq Ataneghpagullghani Kiyaghneghem John-meng aangataghaghtuq."
(Qamaglluteng tamaakut yuget, talwa tax-meng qerngughtistet, nagasamegteki Jesus-em apeghtughillghi tuguklighiit Kiyaghneghem qelghusii elqughutnganiluki. Tawaten pikaagut qayughllak sivunghani tugukliqaqegkangit John-em apeghtughillghi. Enkaam John-mun paaptaayestekaalghiit.
Iwernga Pharisees-etlu apeghtughikayugetlu Liilightuusaneng tugukliimangitiit John-em apeghtughillghi, enkaam ellnganun paaptaayesugumangitut. Tawaten pilleghmegteggun ighsakegkaqaat Kiyaghneghem uspeqellgha ellmeggnun.)
Jesus-em pikii, "Maaten kiyaghlleghhiit yuget tuguklighinghilnguut apeghtughillemnun, samun inglunnaqsingi? Natetat?
Taghnughhaghestun ayuqut aqumuulluteng akilpegaghvigni, ilateng akilghuukangit whaten, 'Qalghightaatamsi, tukaleganghitusi! Qiyiqutukut, qiyiqenghitusi!'
Elpesi maaten kiyaghlleghhiini taakustun taghnughhaghestun ayuqusi. John Paaptaayesta tagiiqngami neqekrangllaghtuumangituqlu meghumangituqlu wine-meng enkaam pikaagusi, 'Tughneghalguuq.'
Ighnegha Yugem tagiluni, neghelgusighiiqlu meghelgusighiiqlu yugneng enkaam pikaagusi, 'Yuukqun taana esghaqaghteggu! Neghevalluuguq, meghevalluuguq, ilakumtaaqaatlu tax-meng qerngughtistet, seghleghqestetlu!'
Naqamllu tamaakut apeghtuusamneng tuguklighilghiit kiyaghllequt pinitun. Tawaten pillghem ipapighqelleqaa apeghtuutkegkaqa Kiyaghneghem peghqinelqaa!"
Ataasim Pharisee-m Jesus neghyaghtiisqegkaa ellmeggnun. Enkaam Pharisee-nkunun aglaghluni aqumegkaq neghnaluni.
Tamaanteftuq neghllagmi aghnaq seghleghqesta. Nagaqughyamigu Jesus neghaqniluku Pharisee-nkuni, kelqegkakek alabaster-ek aqimleghutak akitupiglleghhiimeng tepengllaasimeng imalgek.
Iteghluni nekevegkaq tunutangakun Jesus-em itegaan. Qiyatkelluku qunimineng aghistekii itegii, enkaam nuyamineng sangighquqii. Taagken naaghaqluki, angighhegkii tepengllaasimeng.
Neghyaghtiisqikam Pharisee-m esghapagluku sumeghtaghaqaq, "Una yuuk uuknaliqistenguyaqumi, liisimaknayaghaa aghnaq kinangutanga, sastengutangallu saafqughaalghii ellnganeng, qayughllak seghleghqestenguuq."
Jesus-em pikaa, "Simon, ungipaataghsugamken sameng." Simon-em aaptekaa, "Apeghtughista, sameng?"
Jesus-em pikaa, "Maalghuk yugek navghaamalghiik manimeng navghitikayugmeng. Aallgha navghaqaq 500 denarii-meng, ilanga 50 denarii-meng.
Nalighhiinaagkenka llivikepagningitkiik navghatek enkaam navghitikam puygusqegkiik navghallghik. Naligkenka yugek piniqataghaghlleqagnegu?"
Simon-em kiimsiqaa, "Entaqun aangluku navghitkaan." Jesus-em pikaa, "Elqughaghtan."
Taagken qiivluku aghnaq Simon pikaa, "Esghaghsiguu una aghnaq? Iitghaqngama whavek meghmeng tuunellghitaghpenga iteganka ughviisqelluki. Iwernga uum aghnam iteganka ughvughii qunimineng, sangigtaqluki nuyamineng.
Upughasimangitaghpenga naaghmeng, iwernga iitghutmineng aghnam aghuliighunneghitii naaghmineghmeng iteganka.
Naasquqa mesiighmeng kuuvikellghitan, iwernga ellngan iteganka kuuvikii tepenglaasimeng.
Ungipaatamken, seghevutellengut seghleghqellelghuteghllagi, tamaaken apalluqluku piniqellelegllaguuq. Tawateghpigaq kina alngunak seghevutellengevleghaqaq piniqellevleghallgaaguq."
Taagken Jesus-em aghnaq pikaa, "Seghleghqelleghten seghevutellengumaat."
Taagken tipelegni ellnganeng aqumgalgusighilghiit aapqughaghutkat, "Kinangaawa una seghevutiiqelghii seghleghqelleghneng?"
Jesus-em aghnaq pikaa, "Ugpeqilleghpek yugulillengestaaten, aglaa nekeggmellelighluten."
Mulugpenani Jesus ighleghtekaq neghllagnunllu nengiighhaghnunllu. Ungipaqikaq Pinilghiineng Ungipaneng Ataneghpagullghaneng Kiyaghneghem ayuqelghiimeng. Qula maalghuk siipneqluku malighsaaghtengita maligtekaat,
ilangillu aghnat maligutkat. Aghnaneng aanesquqaqegkangi tughneghaat, naallghuquqaqegkangillu aqnighneghitneng. Taakunguftut Mary Magdala-ghmii (ellnganeng aanestekaqegkangi maaraghvinlek tughneghaat),
Joanna, Susanna, ilangillu aghnat. Taakut aghnat pitutalmeggneng kayusiitaqegkangit Jesus-enkut maligsaaghtekullghiit. (Joanna-m uginga Chuza, aflengakistenguftuq Herod-em mangteghaaneng).
Neghllagneng tamaghhiitneng yulghuteghllaget tagilaghaatkat Jesus-mun. Qerngughuteghllagyata ungipaghaatkii,
"Piitesighaghta piitesighaghyaghtuqaq piitesighaghvigminun. Miluuqughyaqminiki piitutet ilangi tekitkat tumetgun enkaam yuget tutmaasghaqegkiit; taagken qawaaget tagiluteng neghegkiit.
Ilangi piitutet tekitkat uyghagtuqakun naguyalghiimeng paliqat, qayughllak sunanga yukutanneghilnguq.
Ilangi piitutet tekitkat sikughllugtuqakun, sikughlluget maligulluteng naguyalghiimeng piitfigiqiit.
Enkaam ilangi piitutet tekitkat sunakegtakun, piitestikat pinilghiineng nunivagseghaghneng. Tamaghhaghmeng tamaakut 100-kaghtaan piitutengaqut." Jesus-em akuzilleni taaqniqii, "Sigutelguusi, nagatek!"
Maligsaaghtengita aaptekaat Jesus sameng pisiitanga taana ungipaghaan.
Kiimsiqii, "Kiyaghneghem nakmikumiisi liigikesqelluki talughngalghiit ipapillghi Ataneghpagulleghmi. Iwernga ilangitni yugni ungipaghaatnginaawaqut. Enkaam esghaateghngaaghmeng esghaasigatut, nagateghngaaghmeng liigikigatut.
"Taana ungipaghaan whaten pisiiguq: Piitutet Kiyaghneghem akuzitkii.
Piitutet tekitkat tumetgun inglutngaat nagatkanun Kiyaghneghem akuzitanganeng. Taagken Tughneghaam tagiluni tugaaqii akuzitet ilungitneng ugpeqifqiitallu yugulillengefqiitallu pisqelluki.
Piitutet tekitkat uyghagtuqakun usputngaat nagatkanun Kiyaghneghem akuzitanganeng. Nagalluki akuzitet quyakusiqluki tuguklighaqiit, iwernga qamaverugllak ilumeggnun iteghtesigatiit. Ugpeqiighlluteng, iwernga nanghiiqullengneghmeggni ugpeqinanighaqut.
Piitutet tekitkat sikughllugtuqakun usputngaat nagatkanun Kiyaghneghem akuzitanganeng. Iwernga sumeghyalinkut, aklunginkut, teghignaanllu unguvallghem piitfigighaqii, enkaam piitestekiit angtaniisigatut.
Enkaam piitutet tekitkat sunakegtakun usputngaat nagatkanun Kiyaghneghem akuzitanganeng. Neqamikaqiitlu pinilghiikun ipapighqengngalghiikun ilumegteggun. Nagneghaqut qaatkelluki akuzitangi enkaam piitestekastun ayuqut piitesqughllalghiit pinilghiineng.
"Kitum alngunak kenelghutak kumaghllukek sagneghem asinganun llinaanghitaak, nalighmeng qavaghvigem asinganun. Itupill quulvaqun llilleqaak, itelghiinun nighuk esghiisqelluku.
Qayughllak sangwaa alngunak iighngalghii Kiyaghneghem aliighsaghqaqaa, sangwaallu alngunak saapngalghii qaaynganun lliightesleqaa.
Enkaam nagatngwaaghtek. Kitum alngunak liigikegkumiki apeghtuusanka liigikellengataghaghllequq. Iwernga kitum alngunak liigikenghilkumiki apeghtuusanka talwa liigiknikii iqilleqiit."
Taagken Jesus-em naanganllu anglegutangitallu takukaat, iwernga kaanneghmeng aghtuqaat qayughllak yulghuteghllaget kanglluqaghlluku ayuqegkangat.
Kitum ungipaatkaa, "Naanllu anglegutetenllu qakma nekevghataaghutaqut, esghaghyugaqaaten."
Iwernga pikii, "Naakallu anglegutenkallu tamaakunguut nagallghiit akuzitanganeng Kiyaghneghem, qaatkegkangitlu."
Ataasimi aghneghmi Jesus-em maligsaaghteni pikii, "Naayvam inglunganun aghviilta." Angyamun uughquulluteng aghulaqegkat.
Telaanangamaluki Jesus qavaqaq. Naayvami anuqliiteghllakii, angyaatlu meghem imighaataqegkaa enkaam yakughniighllakat.
Maligsaaghtengita takuluku taghtughlluku pikaat, "Yuguniiq, Yuguniiq, tuqulaghaannaqukut!" Jesus-em makelluni ineghtekii anuqallu imaghllugetlu enkaam naangegkat, amsanaghtengnginaamaghmi pikaq.
Aaptekii, "Sangama ugpeqenghitestengnga?" Iwernga alingengulghiitlu allaghlluwhaghyugulghiitlu enkaam ellmeggneng ilateng aapqughaaghutkiit, "Kinangaawa una yuuk, talwa ineghtekangi anuqallu imaghllugetlu enkaam legan qaatkegkangat?"
Taagken kaatkat Gerasa-ghmiit nunangitnun, naayvam inglunganilnguq Galilee-meng.
Legan Jesus quutmun uugtuq, nallaqaa yuuk ilumikun tughneghaghtuqaq, nemeng pinguftuq. Pilugugigalnguq qavngaghhaaneng, kiyaghsigalnguqlu mangteghani naqam lliveghnitaqelghii.
Jesus-em qelqaa tughneghaq ellnganeng aanesqelluku. Taagken yuuk araghaataghllagluni sikmuutkaq manungakun, maniguutepiglluni iglagtupiglluni pikaa, "Jesus, Ighnegha Qulighpigaghllagem Kiyaghneghem, sanaqsinga? Maniguutepigtunga ikfiqestefqaama pisqellunga." Tawaten pikaa qayughllak Jesus-em qelqanga yugmeng aanesqelluku tughneghaq. (Uglaghngaan tughneghaam tugughllagaqegkanga. Yuget kelengakaqsaqangat, qiipraghutnengllu asightaqsaqangit iiggillu itegiillu, iwernga sakequghaqegkangi. Enkaangam tughneghaam kilgaanun aghulaqestekaa.)
Taagken Jesus-em aaptekaa, "Kinanguzin?" Kiimsiqaa, "Aatqaqa, 'Uglaghllak!'" qayughllak tughneghalghuteghllaget iteghukaqegkangat.
Taakut tughneghaat Jesus-mun aapuquusimanginaqat aglaghtestefqaameng Abyss-mun pisqelluteng.
Taawa qemim minglengani kurugalghuteghllaget neghuutaqeftut. Tughneghaat aapuquutkat Jesus-mun kurugaghnun iteghtesqelluteng enkaam iteghaatestekii.
Taagken tughneghaat yugmeng aanleghaalluteng iteghaatkat kurugaghnun. Kurughaat pennanun pangalgulluteng naayvamun ifkaqulluteng tuqulaghaatkat.
Kurugaat aflengakistengita esghapagluku tawaten pilleq, qimaguulluteng ungipaqegkaat neghllagmi, uvitanganilngughnillu nunani.
Taagken yuget esghaghyaghtuutkaat sangwaa samatanga. Kaalluteng Jesus-mun esghaqaat yuuk tughneghiighulluni. Aqumgaftuq Jesus-em manungani pilugugwaaghluni, umyugakeklu naallghutngwaaghlutek enkaam alingruughuteghllakat.
Tamaakut esghapakat ungipaqegkaat yuuk ilumikun tughneghaghtughllagyalghii naten naallghutkaatanga.
Taagken qamaglluteng yuget Gerasa-ghmiit nunangitnilnguut aghulaqeskegkaat Jesus, qayughllak alingruughuteghllagulghiit. Enkaam Jesus-enkut angyamun uuglleghaalluteng aghulaqegkat.
Yuuk tughneghaghtughllagyalghii aapuquutkaayalghii Jesus-mun maligunnaluni, iwernga Jesus-em aghulaqesqegkaa. Pikaa,
"Uteghnighluten negpenun, aapghhu naten angkaan Kiyaghneghem apeghiillgha elpenun." Enkaam ellmeggnun aglaghluni tamaghhaani neghllagem aapqaa Jesus-em apeghillgha ellminun.
Jesus uteghnighyan yulghuteghllaget upughatkaat qayughllak utaqangukangat.
Taagken yuuk atelek Jairus-meng tagikaq, igleghutistenga synagogue-em. Jesus-em manungakun niinghulluni maniguutkaq ellmeggnun piightesqelluku,
qayughllak kezemaghhaq paniga, qula maalghuk siipneqluku uksughtutkalghii, tuqunaqnguftuq. Aglaamaluku yulghuteghllaget kanglluqaghtekaat Jesus.
Akulngitniteftuq aghnaq aagtuqaataaftuq qula maalghuk siipngaan ayumiqulleghni. Maningiitkaq llivikuusaqneghmeng aghallegtanun, naqamllu kitum alngunak naallghutepagningitkaa.
Tunutanganeng Jesus takuluku atkuyaaghan keniin esnengakun saaftekaa, enkaam kiitnginaamaghmi pikaq.
Jesus-em aaptekii, "Kitum saaftanga?" Qamaglluteng mesighaghyata, Peter-em pikaa, "Yuguniiq, yulghuteghllaget kanglluqaghlluten ayuqaaten."
Iwernga Jesus-em pikii, "Kitum saaftaanga, qayughllak elpekaqa aghtughyaghqaanghilleq aanelghii whangamneng."
Aghnaq piyalghiimi aksaqfigiteftuq enkaam ungelegsimaghmi tagikaq. Jesus-em sivungakun niinghulluni, yulghutet nagasimanghitni ungipaatkaa sangan saaftelleghmineng, tawaninginaqlu naallghutelleghmineng.
Jesus-em pikaa, "Panimni, ugpeqilleghpek naallghutestaaten, aglaa nekeggmellelighluten."
Salin Jesus akuzimaluku, igleghutistenkuneng yuuk tagiluni Jairus pikaa, "Panigen tuqumaaq, Apeghtughista qinuyugtegpenaan'ngam."
Iwernga Jesus-em nagalluku, pikaa Jairus, "Alingegpenang. Taawanginaghhaq ugpeghi, piniighhnaaghaa."
Jesus mangteghamun kaasami kitumun alngunak itelgusightesimangilnguq. Iwerngaqun iteghtestekii Peter-enkut John-enkut James-enkut, taghnughaamllu atanga, naangallu.
Qamaglluteng yuget qiyaaghuuteghllagulghiit aghnaghaghhaghmun tuqulghiimun. Iwernga Jesus-em pikii, "Qiyagpenasi qayughllak tuqullghituq, qavaghaquq."
Nenglaqegkaat liisimakluku tuqukaatanga.
Iwernga tuguluku iiggakun tuqluumaan pikaa, "Taghnughhaq, maketen."
Aghnaghaghhaq unguvaghluni, nekevegkaq. Jesus-em kayagutkaa sameng neghestesqelluku.
Angayuqakek saghiighayukak, iwernga ineghtekakek kina alngunak ungipaatefqaan pisqelluku tawaten pilleghmeng.
Jesus-em tuqluqii qula maalghuk siipneqluku maligsaaghteni. Qerngughusata aghtughyaghqaanghilleliquqiillu pilleghqaliquqiillu yugneng aanestesqelluki qamaglluki tughneghaat, naallghutesqellukillu aqnighneghet.
Taagken ungipaqiyaghtiisqegkii Ataneghpagullghaneng Kiyaghneghem, naallghuqiisqellukillu qinuyulghiit.
Pikii, "Igleghalleghpesinun sameng alngunak kelqegpenasi. Ayaviingunasi, aqeftaghaangunasi, neqngunasi, maningunasi, talwa kelqefqaafsi simiitkaghqameng ggaatmeng.
Kinkunun alngunak iteghlusi upughaskangisi tawanlleghhaasi kenlanga aghulaqelleghqaghpesinun.
Enkaam kinkut upughanneghilkangisi, aghulaqneghpesini nemeng taagken, tukaataqiteki pagulangi itegaghpesi. Tawaten pikufsi liisimakelleqaat kelengasaaghilleghsi Kiyaghneghem aghyuulleghqaaneng."
Maligsaaghtet aghulaqluteng nengiighhaat takuughaqiit, ungipaqikat Pinilghiineng Ungipaneng, naallghuquqatlu tamaghhiitni.
Herod-em igleghutistengan Galilee-m, nagaqughluki Jesus-em allaaghlluwhaghtillghi teggellghhiiqaq, qayughllak ilangita yuget pikangat John Paaptaayesta unguvaamaniluku tuqulleghmeng.
Paninang ilangita pikaat Elijah-nguniluku, enkaam ilangita pikaat naliq ayumightaq uuknaliqista unguvaamaniluku.
Herod pikaq, "John naasqwightestekaqaqa, iwernga kinangaawaqa yuuk nagaqughaqegkegka tawaten piiqelghii?" Enkaam Herod-em esghaghyukaa Jesus.
Apostle-et uteghnighluteng, Jesus ungipaatkaat apeghiighutelleghmeggneng. Aghulaqutkii neghllagmun Bethsaida-mun ellnginaanaluteng.
Yulghutet naantulanga liigiksamegteggu maligtekaat. Kaasata quyakluki ellngitnun akuzitkegkaa Ataneghpagullgha Kiyaghneghem, naallghutesulghiitlu naallghuquqii.
Whanikuyagu, qula maalghuk siipneqluku maligsaaghtengita takuluku pikaat, "Maana paaghqituq enkaam yulghutet aglaghtuutesqiki qantaghanlengughnun nengiighhaghnunllu piitesighaghtenunllu. Tamaani tukughqangnayaghtutlu neghyaghqangnayaghtutlu."
Iwernga Jesus-em pikii, "Elpesi sameng neghyaghqaliteki." Pikaat, "Legan taawa tallimat neqekrangllat, iqallugeklu naamapagningitut whaten uglaghqakalghiinun yugnun. Wetkuqun navek neqengyaghtughtesukufkut taawa neghqennayaghaput qamaglluki."
Tawanlenguut entaqun 5,000-nguut yuget, kesutkegpenaki aghnatlu taghnughhaatlu. Maligsaaghteni pikii, "Aqumuutesqiteki qerngaqaghtiita, fifty-ngwaaqluki."
Maligsaaghtet pisqelleghmegestun qamaglluki aqumuutestekiit.
Taagken Jesus-em tuguluki tallimat neqekrangllat, iqallugeklu qilagmun sivuglluni, iyamsiqayugvikegkaa Kiyaghneq. Taagken iiggmineng aavghughluki tuunegkii maligsaaghteminun uyegtesqelluki yugnun.
Qamaglluteng neghuutkat kepsuulluteng. Maligsaaghtet tugulaghluki siipneghit imightuqiit qula maalghuk siipneqluku pasketet.
Ataasimi aghneghmi Jesus ellnginaghmi yughalghii. Maligsaaghtengi qantaghanlenguut enkaam aaptekii, "Yuget kinangunilunga piiqatnga?"
Kiimsiqaat, "John-nguniiqaaten Paaptaayesta, iwernga ilangita Elijah-nguniiqaaten. Enkaam ilangita piiqaaten naliit ayumightaq uuknaliqista unguvaqaq."
Aaptekii, "Elpesimi kinanguniiqestengnga?" Peter-em kiimsiqaa, "Christ-akaaten Kiyaghneghem."
Iwernga Jesus-em ineghtengngwaaqii ungipaatefqaan kina alngunak pisqelluku.
Pikii, "Ighnegha Yugem uglalghiimeng ikfiqepestaaghyaghqaaguq, ighsaksaghqaqaatlu siivanlleghet, chief priest-et, apeghtughikayugetlu Liilightuusaneng. Taagken tuqulleqaat, iwernga pingayiitangani aghneghem unguvaghllequq."
Taagken qamaglluki pikii, "Kitum alngunak maligsukuminga, ellmi katam piyukelleni peglluki, aghhutanga tamaghhaan tuguluku qaquurani, maligllinga.
Enkaam kitum alngunak peggneghilkumigu unguvalleni, iflayaghqaqaa. Iwernga kitum alngunak pegtekumigu unguvalleni whanga apalluqlunga, yugulilleqaa.
Sangwaa yugem allgeghlleqagu iingunaan nuna piliilluku iflakumigu nalighmeng naafqegkumigu unguvalleni?
Kitum alngunak kayngukegkanganga, akuzitenkallu, Ighneghan Yugem kayngukelleqaa tagikumi nighughqelleghmikun, nighughqengngallghitgunllu Atam, agleghnalghiitlu yaqulget.
Iwernga ipa ungipaatamsi, ilasi nekevghallghiit whani tuquyaghqaanghitut kenlanga esghalleghmeggnun Ataneghpagullgha Kiyaghneghem."
Tawaten Jesus akuziluni, pingayuneng inglulek aghneghet atughluki, kelqegkii Peter-enkut John-enkut James-enkut. Mayuqat naayghamun yughaghnaluni.
Yughaamaluku, gginaa allangughtekaq, aatkiillu qaterakguutkat nighugraketun.
Taagken aliighaghtekak maalghuk yugek nighugullutek qilagem nighughqellghakun, Moses-enkunguftuk Elijah-nkuk. Aleghqughaqeftaak Jesus tuqulleghqaaneng Jerusalem-emi; tawaten tuqukumi apeghiighlleqaa Kiyaghneghem uspeqellgha.
Peter-enkut qavanghaateghllakat, iwernga taghtughluteng esghaqaat Jesus-em nighughqellgha, yugeklu nekevghalgutkek.
Yugek unitaqaaklu Jesus, Peter-em pikaa, "Yuguniiq, itagnapigtuq whaanlenguukut! Pingayut azigutat nekefnaqaput elpenunllu Moses-munllu Elijah-munllu." (Peter akuzikaq nallukluku sameng piiqutni.)
Salin akuzimaluku qilagwaaq aliighluni saapegkii. Maligsaaghtet alingegkat qilagwaaghem saapsisteng.
Qilagwaaghmeng mem pikii, "Una Ighneqaqa, nakmikegkaqa! Nagataqiteggu!"
Ma nepiighyalghiimi Jesus ellnginaaftuq. Maligsaaghtet sameng pimangilnguut, esghaqaghtengllu aapghumangilkangat kitumun alngunak.
Unaamingani naayghameng ukigyalghiimeng yulghuteghllaget Jesus utaqaaqeftaat.
Yulghuteghllaget akulngitneng yuuk akilghuukaq, "Apeghtughista, maniguutunga elpenun ighneqa esghaqiisqelluku qayughllak kezemaghhaalghii avaqutaqa.
Ilumikun tughneghalghuuq, tugupiggneghminigu araghaataghqaqaa, sayugpagtaghtesimaan kenlanga qaangha puuglliighqellghanun. Aqnighqeghllagaqaa, unitelqungigataallu.
Maligsaaghtegpenun aanestaghtesqumayaghaqa iwernga pipagningitaat."
Jesus-em pikii, "Kii, elpesi yugni ugpellghitusillu seghleghwaaghuusillu! Naten tagkaan elpesininnaqsinga ugpeqesqellunga?" Taagken yuuk pikaa, "Ighneghen tagitigu whavek."
Tagimaluku tughneghaam ulleghlluku sayugpagtaghtestekaa. Iwernga Jesus-em qelqaa tughneghaq aanesqelluku, enkaam naallghulluku mekelghiiq atanganun tuunegkaa.
Qamaglluteng yuget saghiighayagutkaat aghtughyaghqaanghitelleghllaga Kiyaghneghem. Paninang yuget saghiighayugumaluki tamaghhaaneng Jesus-em apeghiillghaneng, maligsaaghteni pikii,
"Nagatngwaaghtek, puygugpenaan una: Ighnegha Yugem uveghpagutellengnaqnguuq taagken yuget tugulleqaat."
Iwernga liigikumangilkangat tawaten pillgha qayughllak umyugiit liigiksaghqaananighqegkaalghiit. Tetukaat aapneghmeng sangami tawaten akuzillghaneng.
Taam kingunaneng maligsaaghtet aaghtiiraaghutkat nalighteng angelleghpigaayaghqaatanga.
Iwernga Jesus-em liisimakegkii sumeghtaghallghit. Enkaam tuguluku taghnughhaq saaghwmikun nekevestekaa.
Pikii, "Kitum alngunak atemkun tugukliqumigu una taghnughhaq, tuguklighlleqaanga. Enkaam kitum alngunak tugukliquminga, tuguklighlleqaa kayagtisteka. Kina alngunak ukalighpigaq akulegpesinilnguq, angelleghpigaaguq."
John-em pikaa, "Yuguniiq, esghaamaghput yuuk ateghpegun aanesqulghii tughneghaghneng. Enkaam ineghsimaaghput qayughllak whangkunnun ilatnganghilnguq."
Jesus-em pikaa, "Ineghtegpenaan qayughllak kina alngunak elpesinun kipullgginaanghilnguq elpesinun ayuquq."
Tughaaghyan Jesus-em qilagmun mayulleghqani, qakiqniqepigtekaq Jerusalem-ennaluni.
Kayagtekii ilangi ungipaghtet igleghtekestiisqelluki sivumini. Samaria-mun pikat nekaghqangusaghtughnaluku.
Iwernga Samaria-ghmiit upughanneghitkaat qayughllak Jerusalem-emun maniguusaghtuulghii.
Maligsaaghtegkenka, James-enkuk John-enkuk esghapagluki yuget ighsakegkangat Jesus, aaptekaak, "Ataneq, Kiyaghneghmun tungsiiteltekii-i qilagmeng ukigtesqelluku keneq paneghtesqelluki?"
Jesus-em qiivlukek aghyuuqakek.
Taagken ilanganun nem aglaqat.
Tumetgun igleghsimaluki yugem Jesus pikaa, "Maliglleqamken navek alngunak pikuvek."
Jesus-em pikaa, "Kaviighet riigtelguut, qawaaget unglutelguut, iwernga Ighnegha Yugem nekaghqiituq."
Taagken ilanga yuuk Jesus-em pikaa, "Maligtinga." Iwernga yugem pikaa, "Ataneq, maliglleqamken iwernga sivukluku ataka qungughyaghtughnaqaqa."
Jesus-em pikaa, "Tamaakut tuqukat qungughlitki tuqumasliiteng. Iwernga elpek, aghulaqluten ungipaqsaghtughhu Ataneghpagullgha Kiyaghneghem."
Ilangan yugem pikaa, "Ataneq, maliglleqamken iwernga sivukluki nemiinka ungipaasaghtuqaghnaqanka."
Jesus-em pikaa, "Kina alngunak piitesighaghvigmini peksighqimaluni nunameng qiivaataqumi uteghmun itagnaghnaanghituq Ataneghpagullghanun Kiyaghneghem."
Taam kingunganeng, Atanghem maligsaaghtemineng nakmikegkii 72-ghyaget yuget. Takuughaghyaghqaminun kayagtekii malghukaghtiita igleghtekestiisqelluki.
Pikii, "Uglalghiim yugem ugpeqsugaqiit Pinilghiit Ungipat. Tamaakunguut usputngalghiit nunivagseghanun unataghyaqleggiinaaghtekat. Taawanginaq palapigtut qepghaghtet. Enkaangam yughaghtek Atanghanun unataghyaghqat kayagtisqelluku qepghaghtekaghqameng unataghyaghqaanun.
Aghulaqitek! Taawa kayagtamsi penniighaghaastun ayuqlusi qungangitnun amaat.
Kelqegpenasi manimeng, aqeftaghaaghmeng, simiitkaghqameng kamegmeng. Tumeni aghuliighlusi kimaawisightughpenasi aleghqughyaghqaaluki yuget.
Iteneghpesini mangteghanun, sivuklusi whaten piiqiteki, 'Kiyaghneghem nekeggmellelisilli!'
Mangtegham yugan upughaskangisi nekeggmellelighluni taawa Kiyaghneghem nekeggmellelilleqii. Iwernga upughanneghilkangisi, Kiyaghneghem nekeggmellelgusnaanghitii.
Tawantaqitek ataasimi mangteghami, neghaqluki sangwaat upughatusiit. Tawaten piiqitek qayughllak qepghaghta akileghtuusangaquq qepghalleghminun. Tukughpesineng aanaqlusi kinkunun nuugtaataghpenasi.
Kaanneghpesini nenun, tugukliqangisi upughatusiit neqet neghaqiteki.
Naallghuqughteki qinuyugtiighit, whatenllu piiqluki, 'Ataneghpagullgha Kiyaghneghem whaa maantuq.'
Iwernga kaanneghpesini nenun, tuguklinghilkangisi, tuumngitnun aglaghlusi yugtuqami whaten pilghaasi,
'Talwa nunagpesi pagulanga itegamteggun nevegkaq paallgaghput. Tawaten piikut kelguviknalusi anaggullghhiisi ighsakelleghpesigun Kiyaghneghem ungipaa. Iwernga neqamikiteggu Ataneghpagullgha Kiyaghneghem whaa maantuq!'
Ungipaatamsi, Nanqigtillghem Aghneghani Sodom-eghmiit aghyuulleghqestaaghaayaghqaagut taam nem yuganeng.
"Seghleghwaaghunaqnguusi, Chorazin-eghmiini! Seghleghwaaghunaqnguusi, Bethsaida-ghmiini! Elpesini allaaghlluwaghtilleghllaget apeghiiqat pikaayaqata Tyre-millu Sidon-millu, yugit avuteghqegkaanayaghtut seghleghqennanighnayaghtut. Tamaaken apalluqluku aalluteng suvinalghiimeng qiipaghaghqameng aqumnayaghtut panetelleghteggun.
Nanqigtillghem Aghneghani, Tyre-ghmiitlu Sidon-eghmiitlu aghyuulleghqestaaghaayaghqaagut elpesineng.
Enkaam elpesi, Capernaum-eghmiini! Qaywa anglisteghllagyaghngaaghpesi elpesineng katam, repall sumeghpesini usuqellengelleqnilusi qilagmi, yeghlegi ukiglleqiisi hell-mun!"
Maligsaaghteni Jesus-em pikii, "Kitum alngunak nagaskumisi, nagalleqaatnga whanga. Kitum alngunak ighsakegkumisi, ighsakelleqaatnga whanga, enkaam kitum alngunak ighsakegkuminga, ighsakelleqaat kayagtisteka."
Tagtalmi taakwani 72-ghyaget maligsaaghtet uteghniqat quyaghllagumaghmeng. Jesus pikaat, "Ataneq, talwa tughneghaat qaatkaqiinkut ateghpegun qelenemteki!"
Jesus-em pikii, "Aa-a, esghaamaaqa Tughneghaq, qilagmeng ifkalghii nighwaagpagtastun.
Nagatek! Aghtughyaghqaanghillelisimaamsi tuutesqelluki nemeghyat, scorpion-et, kayaalqesqellukillu qamaglluki aghtughyaghqaanghillghi anguyagem. Enkaam saam alngunak aqnighhnaanghitiisi.
Itagnalghiinguuq quyalghiisi qayughllak tughneghaat qaatkegkangisi, iwernga quyaaghataghaghtek qayughllak atesi igaqelghiit qilagmi."
Tawani pilleghmi Agleghnalghiim Taghnegham Jesus quyastekaa. Pikaq, "Ataay, Atangha qilagemllu nunamllu, iyamsiqayugvikamken! Elpek tamaakut talughtaten peghqinelghiinengllu liitkanengllu, naqam liitestaten taghnughhaghestun ayuqelghiinun. Aa-a, Ataay, taananguuq piyukellghen."
Taagken Jesus-em pikii yuget, "Atama tuunumaanga sameng tamaghhaaneng. Kitum alngunak nallukaa Ighneq kinangutanga, iwerngaqun Atam. Kitum alngunak nallukaa Ata kinangutanga, iwerngaqun Ighneghem. Ighneghemllu liitesleqaa Ata kitumun alngunak nakmikegkaminun."
Taagken qiivluki maligsaaghteni, ellnginiit pikii, "Quyastekaagusi esghaallghiisi sameng esghaqaghpesineng!
Ungipaatamsi, uuknaliqistelghutetlu umiilgetlu esghaghyukiit esghaghasi, esghaamangilkangit. Nagaqughyukiit nagaqughasi, nagaquumangilkangit."
Apeghtughikayugem Liilightuusaneng takuluku anagvigighnaluku aaptekaa, "Apeghtughista, naten salunga allgeghhnayaghsikun kenlengilnguq unguvalleq?"
Jesus-em kiimsiqaa, "Sangwaa Liilightuusani igaqngaa? Naten liigikaqsiki atightuneghpeki?"
Yugem kiimsiqaa, " 'Piniqsaghqaqan Ataneq Kiyaghneghen, qamaglluku ilugpegun, qamaglluku unguvasighpegun, qamaglluku iknaqelleghpegun, qamaglluku umyugaghpegun.' Enkaam, 'Piniqsaghqaqan yulguten elpeneng katam piniqelleghpetun.'"
Jesus-em pikaa, "Elqughaghtan. Tawaten pi enkaam kenlengilngughmeng unguvallengellequten."
Iwernga apeghtughikayuk Liilightuusaneng liigikesukaq Jesus-mun qaatkutngwaaghluni ayuqniluni Liilightuusanun, enkaam aaptekaa, "Kinangaawa yulgutka?"
Jesus-em kiimsiqaa, "Taawanguq yuuk Jerusalem-emeng ukikaq Jericho-mun. Wayaghniightet sughugluku, qesugughluki aatkii, anagulqaat. Taagken tuqutevzighluku unitkaat.
Enraqlu priest-a taakwagun tumetgun igleghtekaq. Iwernga esghaghyamigu yuuk naghughtekaa tumet inglungitgun.
Mulugpenani Levite-a kaalluni, esghaghluku, ellnganllu naghughtekaa tumet inglungitgun.
Iwernga Samaria-ghmii, taakwagun tumetgun igleghangulghii. Kaalluku esghaghyamigu nanglegyagutkaa.
Takuluku kiingi mesiighmengllu wine-mengllu ughvughteghluki, qantaghtuqii. Taagken donkey-minun qaakluku aglaatkaa aqelqalghutamun, tawani aflengakegkaa.
Unaamingani tugulukek maalghuk denarii-ek, tuunutkellukek aqelqalghutam aflengakistenganun pikaa, 'Aflengakaghtigu. Kayusiitaghaamakuvgu uteghniquma llivikelleqamken.'"
Taagken Jesus-em aaptekaa, "Sumeghpeni taakuneng pingayuneng naliit yulgutepiigufta yugmun wayaghniightet amyuutkegkiitnun?"
Apeghtughikayugem Liilightuusaneng kiimsiqaa, "Taananguuq nangllekikaq yugmun." Jesus-em pikaa, "Aghulaqluten, elpeklu tawaten pi."
Jesus-enkut maligsaaghtekullghiit igleghutkelluku kaatkat nengiighhaghmun. Tamaanteftuq aghnaq, aatgha Martha, Jesus-enkut maligsaaghtekullghiit upughatkii ellmeggnitesqelluki.
Anglegutangan aatgha Mary-nguftuq; aqumluni Jesus-em itegaan manungakun nagatkaa apeghtughilghii.
Iwernga Martha-m yataaghquteghllagukangi aqelqani neghyaghqameng, enkaam Jesus takuluku pikaa, "Ataneq, waakenghisiguu anglegutma ellnginaghma qepghaghtestekanganga? Kayusiitesqaghtinga!"
Atanghem pikaa, "Martha, Martha, uglalghiimeng sumeghyaliiqutenllu seghleliighaqutenllu
iwernga ataasighhaaguq aklunalghii. Mary-m nakmikumaa taana pinillgha, ellnganeng iqisaghqaanghituq."
Ataasimi pilleghmi nani Jesus yughaamalghii, taaqaquqlu yughaneghmeng, ataasim maligsaaghtengan pikaa, "Ataneq, apeghtuqaghqut yughalleghmeng, katam John-em apeghtullghatun yughalleghmeng maligsaaghteni."
Jesus-em pikii, "Whaten yughaghaqitek, 'Ataay, agleghnalghii aatghen quulvallengli, yughaghtukut Ataneghpagullghen tagisqelluku.
Aghhutanga tamaghhaan neghyaghqaliteqeghtikut.
Seghevutaghtiki seghleghqelleput qayughllak seghevutaqaput qamaglluki seghletun pisteput. Nanghiiqullengestegpenaamtallu.'"
Taagken Jesus-em pikii, "Ilakumtaalguyaquvek unugem qukaani mangteghaanun piluten, tungsighyaquvek, 'Ilakumtaamni, pingayuneng neqekrangllaghhiisiin?
Ilakumtaaqa igleghalghii kaatuq, ellnganun neghyaghqaqraggiitunga.'
Qamaken ilakumtaaghpek kiimsighyaqumiten, 'Qinuyugtegpenanga. Amik maghqatngaaq, taghnughaqullghiini ingaghquusimaakut. Maketepagningitunga tuunyaghqaaluten sameng alngunak.'
Ungipaatamsi, qaywa ilakumtaaqeghngaaghmiten makennaanghituq tuunyaghqaaluten sameng. Iwernga makellequq tuunaluten aklukegkaghpeneng qayughllak sagiqeghllagulghiiten.
Enkaam whanga ungipaatamsi, aaptek, allgeghullequsi; ivaghitek, naalkullequsi; tenglugtughtek amigkun, qelpeghulleqiisi.
Qayughllak kina alngunak aapleghhii, allgeghusaghqaaguq; kina alngunak ivaghilghii, naalkusaghqaaguq, kina alngunak tenglugtulghii amigkun, qelpeghulleqaa.
Nalighpesi atani, ighneghpek iqallugniighviksaqangaten, yeghlegi tuunayaghsiguu nemeghyameng?
Nalighmeng ighneghpek manigniighviksaqangaten, tuunayaghsiguu scorpion-meng?
Seghleghqestengughngaaghpesi, liisimakusi pinilghiimeng tuunilleghmeng avaqutaghpesinun. Ata qilagmelnguq tuuniighataghaghyugluni ayuquq Agleghnalghiigneng Taghneghneng tamaakunun aapleghhiinun!"
Ataasimi aghneghmi Jesus-em aanestekaa tughneghaq yugmeng. Tughneghaam yuuk akuzisigalkanga. Tughneghaq aanyan, yuuk akuziyagutkaq enkaam qamaglluteng yuget tawanlenguut saghiighayagutkaat.
Iwernga ilangita yuget pikaat, "Aanestiiquq tughneghaghneng aghtughyaghqaanghillghakun Beelzebul-em, tughneghaat igleghutistengitgun."
Ilangita yuget anagniilqavigighnaluku Jesus, allaaghlluwhaghtisqegkaat kelguvikesqelluteng Kiyaghneghmun kayagtekaqutanga.
Iwernga Jesus-em liisimakegkangi sumeghtaghallghit enkaam pikii, "Alngunak ataneghpagulleq aafquulluni pilluguskumi, naavellequq. Nengllugutet aafquulluteng pilluguskumeng, qerngaghmennaanghitut.
Enkaam Tughneghaam ataneghpagullghanilnguut aafquulluteng pilluguskumeng, Tughneghaam ataneghpagullgha kenletghuullequq. Elpesi aanesqughniiqaghpesinga tughneghaghneng aghtughyaghqaanghillghakun Beelzebul-em, iwernga anaggutusi.
Aanesquungukuma tughneghaghneng Beelzebul-kun, natenmi ilagpesi aanesqughaqatki tughneghaat? Enkaam ilagpesi nanqiglleqiisi anaggunnilusi.
Iwernga Kiyaghneghem aghtughyaghqaanghillghakun aanesquungukuma tughneghaghneng, taawa taam ipapighqaa Ataneghpagullgha Kiyaghneghem kaasimaaq elpesinun."
Iknaqelghiim yugem guututetuqam kelengakegkumigu mangteghani, qamaglluteng saghyangi paqniisaghqaagut.
Iwernga iknaqataghalghiim yugem sughukumigu kayaalqelleqaa. Enkaam tugulaghlleqii neghyukumtaaghi guututangi, uyeglleqiillu saghyangi.
"Kina alngunak whangamninneghilnguq kipullginaaghtekaqa; kitum alngunak qerngughtilgusinghilkuminga mingitistenguuq.
"Tughneghaq yugmeng aanegkumi, igleghllequq meqraggiilngughmi nunami, ivaghillequq meghnaalivigkameng. Naalkunneghisami pikaq, 'Kiyaghfiksaqemnun uteghhnaqunga.'
Kaasalghiimi, aallwhaaghluni, mingllegtengngwaaghluni ayuqeftuq.
Taagken aanluni tagitkii maaghraghvinlek tughneghaat ellmineng seghleghataghalghiit. Iteghaalluteng yugmun tawantekat. Enkaam taana yuuk sivunghaneng wataqaaghaq seghleghwaaghughtekaq."
Tawaten Jesus piyan, yulghuteghllaget akulngitneng aghnam iglagtupiglluni pikaa, "Quyastekaaguq aghnaq ighniluten mamaghtikaq elpeneng!"
Iwernga Jesus-em pikaa, "Itupill, quyastaghaqaagut tamaakut Kiyaghneghem akuzitangi nagalluki qaatkegkangit!"
Yulghutet nulanginaghyata Jesus-em pikii, "Aghneghem uum yugi seghleghqumanguut. Naqam allaaghlluwhaghtitesqut whangamnun. Yeghlegillu! Taananginaghhaq allaaghlluwhaghtilleq esghaghlleqaghsi Kiyaghneghem allaaghlluwhaaghtillgha Jonah-mun.
Katam tawaten Kiyaghneghem atuqellghatun allaaghlluwhaghtilleq Jonah-mun kelengasaaghnaluki Ninevah-ghmiit, tawaten Kiyaghneghem atuqsaghqaqaa allaaghlluwhaghtilleq Ighneghanun Yugem kelengasaaghnaluki aghneghem maaten yugi.
Nanqigtillghem Aghneghani Kiyaghneghem nanqigtekangisi elpesi kiyaghlleghhiini aghneghmi whani, Queen-ngan Sheba-m nekevluni anaggutnganilleqiisi aghyuughyaghqapestaaghunilusi. Tagikaaguq uyavaghpanlengughmeng nemineng nagannaluku Solomon-em peghqinellgha. Iwernga kina aangataghalghii Solomon-meng whaantuq, tawalliima ighsakaqaghsi.
Nanqigtillghem Aghneghani, Kiyaghneghem nanqigtekangisi elpesi kiyaghlleghhiini aghneghmi whani, Nineveh-ghmiit nekevluteng anaggunnilleqiisi aghyuughyaghqapestaaghunilusi. Uuknaliqista Jonah ungipaghyan, Nineveh-ghmiit avuteghqelluteng seghleghqennaniqaagut. Iwernga elpesi avuteghqellusi seghleghqennaniimangitusi, qaywa nagatkaqeghngaaghpesigu kina aangataghalghii Jonah-meng!"
"Kitum alngunak kenelghutak kumaghllukek iighnaanghitaak nalighmeng sagneghmun asingiinnaanghitaak. Itupill llilleqaak quulvaqun itelghiinun esghiisqelluku nighuk.
Iyegken kenelghutastun ayuquk yugusighpenun. Iiskegtekuvek iingunaghmi yugusin nighugllagullequq, iwernga iyellugmeskuvek iingunaghmi yugusin mamlegllagullequq.
Tamaaken apalluqluku kelengakigu nighuk ilugpenilnguq mamlegughtestegpenaan.
Iingunaghmi yugusin esleqngakumi nighugmeng nalighneghhaa mamlengunaan, taawa kuukgullequten nighugraketun katam kenelghutak kuukgutellghegketun elpenun."
Jesus akuzineghmeng taaqsan, Pharisee-m ellmeggnun neghyaghtiisqegkaa. Enkaam iteghluni aqumegkaq tipelegni.
Pharisee-m esghaghluku saghiighayagutkaa uughtunghilnguq neghelleghqami sivungani.
Enkaam Atanghem pikaa, "Elpesi Pharisees-eni, sangigtaqasi qaayngi qayuusighpesillu sagneghpesillu, iwernga ilugpesigun nukeggnaghtusi, esleqngaasi pakigneghmengllu seghleghmengllu.
Liigikigatngwaaghtusi! Kiyaghneghem ulimaaqenghitaguu yugusim qaayngallu ilungallu?
Itupill tuunitek aklumalghiinun ilugpesineng enkaam qayesillu ilusillu iqangiitngwaaghlleqii.
"Seghleghwaaghunaqnguusi elpesi Pharisees-eni! Tuunaqasi qulaghqellesi Kiyaghneghmun, talwa mint-esi, rue-si, alngunaklu neqem neqnighsaatangi. Iwernga avelghasingwaaghaqaghsi pinitun pilleq yulgutegpesinun, piniqingalleqlu Kiyaghneghmun. Taakuk piyaghqapestaaqagsi maligullukek tuunilleghpesistun qulaghqelleghpesineng.
"Seghleghwaaghunaqnguusi elpesi Pharisees-eni! Synagogue-nni aqumyuneghtuusi aangwaaghet aqumutiitgun. Akilpegaghvignillu quyakesugaqusi aangwaaghulusi.
Seghleghwaaghunaqnguusi elpesi! Leganqun nalluniighumangilngughestun lliivghestun ayuqusi yuget esghiigalkangit. Qaayngitgun piyuneghmegteki ukmangiinnanighaqut."
Ataasim apeghtughikayugem Liilightuusaneng pikaa, "Apeghtughista, tawaten pilleghpek kayngusaakiinkut!"
Jesus-em pikaa, "Seghleghwaaghunaqnguusi elpesillu apeghtughikayugni Liilightuusaneng! Apeghtughillesi piyaqnapigtut yugnun qaatkesaghqaaluteng. Uqigtuqastun akmagestun ayuqut yugnun akmagtestaqegkesi, naqamllu talwa ataasiq ighneghwaaghsi atuqigataghsi kayusiinnaluki akmagitneng.
Seghleghwaaghunaqnguusi elpesi! Pinighnaghsaghaqasi lliivghit quulvaghnaluki uuknaliqistet sivuneghpesi tuququqiit.
Tawaten pilleghpesigun kelgutngwaaghsi itagnaqilleghsi sivuneghpesi pillghitnun. Ellngita tuququqiit uuknaliqistet, elpesi pinighnaghsaghaqasi lliivghit.
Tamaaken apalluqluku peghqinelleghmikun Kiyaghneq pikaaguq, 'Kayagfikelleqanka uuknaliqistenengllu apostle-enengllu, tuqulleqiit ilangi, amyuqetaatkelleqiit ilangi.'
Enkaangam aghneghni maaten kiyaghlleghhiit aghyuughyaghqaagut apalluqluki sivunghita tuququqaqegkangit qamaglluki uuknaliqistet nunam ulimayuwhaallghaneng,
taagegken ima Abel-em tuqutellghaneng Zechariah-m tuqutellghanun. Zechariah tuqutkaqegkangat akulegkeni aghqefigemllu Agleghnalghiimllu Nengan. Aa-a, ungipaatamsi, kiyaghlleghiit aghneghni maaten aghyuullengyaghqaagut tawaten pilleghnun.
"Seghleghwaaghunaqnguusi elpesi liisimallelegllagni Liilightuusaneng! Aghulaqusimaaghsi key qelpeghusighqaq amiganun liisimallghem Kiyaghneghmeng ayuqelghii; elpesi iteghyugigatusi enkaam tamaakut iteghnaqelghiit aghuliightaqasi."
Jesus iqisan apeghtughikayugetlu Liilightuusaneng, Pharisees-etlu ugumiyaguteghllakaat. Taagken kenlanga seghlequughllagyagutkaatlu aapqughwaaghtaakaatlu piyaqnalghiineng,
sameng pisqelluku anagngalghiimeng anagvigighnaluku.
Tawaten pimaluki thousand-nelghutet yuget qerngughutkat, repall ilateng tuutqaghtaqluki pikiit. Jesus-em sivukluki maligsaaghteni pikii, "Kelengalusi Pharisees-et yeast-angitneng. Piniiyugtellghat piiqaqa.
Sangwaa saapegkaq saaputiighyaghqaaguq. Qamaglluni aksaqegkaq qayvighqesaghqaaguq.
Sameng pillesi aksaqluku nagaqughyaghqaqiit qagani. Sangwaatlu sigutquutkegkasi uumgullusi nemi ungipaqsaghqaagut tamangani.
"Ungipaatamsi ilakumtaamni, alikegpenaki tamaakut tuqutikayuget yugusimeng, iwernga taam kingunganeng alla sanaanghitiisi.
Iwernga kelengasaaghnaqamsi kitumeng aliksaghqameng. Alikiteggu Kiyaghneq, tuquskumisi aghtughyaghqaanghillelguuq miluusaghqaalusi hell-mun. Aa-a, ungipaatamsi alikiteggu!
"Tallimat qateghyiighaghhaat akikegkayugunghitaat maalghugegnun penny-gnun? Tawalliima nalighhiiniit Kiyaghneghem puygunaanghitii.
Talwa nuyaghpesi uglaghtalangi Kiyaghneghem liisimakii. Alingegpenasi, Kiyaghneghem megnukataghaghiisi qateghyiighalghutneng pakiggullusi.
"Enkaam ungipaatamsi, kitum alngunak ungipaaskaki sivungitni yuget whangamnun pikniluteng, Ighneghanllu Yugem piknilleqii sivungitni Kiyaghneghem yaqulelghutangan.
Iwernga kitum alngunak ungipaaskaki sivungitni yuget whangamnun pikenghinniluteng, Ighneghan Yugem pikenghinnilleqii sivungitni Kiyaghneghem yaqulelghutangan.
"Kitum alngunak seghletun akuzitkegkumigu Ighnegha Yugem, Kiyaghneghem seghevusaghqaqaa. Iwernga kitum alngunak seghletun akuzitkegkumikek Agleghnalghiik Taghneghak, Kiyaghneghem seghevunnaanghitaa.
"Aglaaskangisi synagogue-nnun, sivungitnun governor-et, nalighmeng igleghutistet teggellghiighpenasi naten kiimsilleghqaghpesineng, nalighmeng sameng pilleghqaghpesineng.
Tawani pilleghmi Agleghnalghiim Taghnegham akuzitkaghqalilleqiisi sameng pilleghqameng."
Yulghuteghllaget akulngitneng yugem Jesus pikaa, "Apeghtughista, anglegutka ungipaataghtigu, atamtunguq unitkaaneng saghyameng nengitaghllinga."
Iwernga Jesus-em aaptekaa, "Yugmi whani, kitum nanqigtistengllaghtanga, nalighmeng nengighqistengllaghtanga elpetegnun?"
Taagken qamaglluki pikii, "Kelengalusi allaaghiinaghmeng pakigniightelleghmeng, qayughllak yugem unguvalleghpigaa saghyiightelleghqun ayuqenghituq."
Taagken Jesus-em ungipaghaatkii, "Yuuk aklungilnguq nunalguftuq piitestighllakayugmeng.
Sumeghtaghaqaq, 'Naten sanaqsinga? Piitesteghllakamnun kagpagvigitunga.'
Ellmineng kiimsiqaq, Whaten pinaqunga. Kagpagvigenka ifkaghqughluki, aangataghalghiineng kagpagvigkaneng nekefqughnaqunga. Enkaam qamaglluki grain-enka, saghyankallu kagpaglleqanka.
Taagken pillequnga unguvasimnun, 'Unguvasimni, kagpagighllagtunga ayumiqullelghutnun! Taawa sananighnaqunga, neghaqlunga, meghaqlunga, pinighyuuggnaqunga!'
Iwernga Kiyaghneghem pikaa, 'Uyuq nalluuqaq! Unukun unguvasin tuqunaqnguuq. Kagpagllakaghten tamaakut kitum piknaqaki?'"
Jesus-em taaqniqii, "Taatun yugtun ayuqut tamaakut sameng tamaghhaaneng kagpagilghiit ellmeggnun katam, iwernga Kiyaghneghmi aklumalghiinguut."
Taagken Jesus-em maligsaaghteni pikii, "Tamaaken apalluqluku ungipaatamsi, nulqaviighutkegpenaan unguvalleghsi, sameng neghelleghqaghsi, nalighmeng sameng aatelleghqaghsi.
Unguvalleq megnunaghataghaghtuq neqneng, yugusiqlu megnunaghataghaghtuq aatkaneng.
Esghaqaghtekiqun meteghlluget, piitesighiigatut, nalighmeng unatiigatut, nalighmeng kagpagingigatut, naqamllu Kiyaghneghem neghqaqii. Elpesi megnunaghataghaghtusi qawaagneng!
Enkaam nalighpesi nulqaviighutkelluku unguvalleni taakughteregaghlleqaguu?
Nulqaviighem uyguvleghaghnaanghitutanganeng unguvalleq, sangan'ngam sangwaat alngunak nulqaviighutkaqesteki?
Esghaqaghtekiqun piitesighaat nagulghiit, qepghiigatut nalighmeng aatkanglliigatut ellmeggneng. Iwernga ungipaatamsi, talwa Solomon, aklungiteghllagmini aasimangituq piitesighaghestun pinightutkalghiimeng.
Kiyaghneghem aasightughaqii vegaaghet piitfigmeggnilnguut aghneghmi tawani, iwernga unaamingani qiitaqiit. Kiyaghneghem aasightuungukaki vegaaghet, elpesi aasightughataghaghnaanghitisii? Ugpeqilleghqestaapiguusi!
Sumeghtaghaamanginaghpenasi sameng neghelleghqaghpesinengllu meghelleghqaghpesinengllu. Nulqaviighutkegpenaki tamaakut,
qayughllak ugpeqingigalnguut Kiyaghneghmeng nulqaviighutkaqiit tamaakut. Atagpesi liisimakii aklukegkasi.
Tamaaken apalluqluku kiyaghtelleghpesini megnunalleghpigaaghtestekek Kiyaghneghem Ataneghpagullghallu piyukellghallu. Tawaten pikufsi Kiyaghneghem tuunelleqii qamaglluki aklukegkasi.
"Alingegpenasi penniighhamni, qayughllak Atagpesi quyakusiqluku tuunyugaqaa elpesinun Ataneghpagulleq.
Saghyasi akikluki maniliteki aklumalghiit. Enkaam elpesi kagpagillequsi aklungigpesineng qilagmi. Tawaten pikufsi qilagmi aqeftaghaalgullequsi naavyaghqaanghilngughmeng. Tawani aklungisi naangyaghqaanghilnguut, teglegniightetlu tugunaanghitiit, moth-etlu naafqennaanghitiit.
Aklungisi naantekata sumeghtaghallesillu tawanllequt.
"Samun tamaghhaanun yataghqengngwaaghlusi, aatkasi aasaqleggiinaaghluki, kenelghutasi kumaghtengngwaaghluki.
Tawaten pikufsi qepghaghtestun ayuqellequsi utaqiilghiit umiilegmeggneng uteghnilleghqaaneng nengughutellghem neqenghaghqellghaneng. Enkaam kaalluni tenglugtuqan qelpeghutqaghlleqaat.
Quyanapigtut qepghaghtet teghhumaghmeng apeghiighwaaghluteng ayuqelghiit umiilgita kaaskumiki! Ipa ungipaatamsi, umiilgem qepghaghteni aqumuutesluki tipelegnekun, taagken kenigni tafsiillukek kepsiiqulleqii neqmeng.
Tagiiqlillu unugem qukaghtestegpenaan nalighmeng unugem qukaan kingunganeng. Iwernga qakun alngunak tagikumi tamaakut qepghaghtet apeghiighwaaqat quyastellelguyaghqaagut.
Iwernga liisimakluku una, mangteghalgem liisimaksaqumigu qakun teglegniightem tagilleghqaa, uninnaanghitaa mangteghani tegleghniighta naafqulluni iteghnayukan.
Elpesillu apeghiighsaghwaaghlusi pitek qayughllak Ighnegha Yugem tagiyaghqaaguq waakenghillghaghulluni."
Peter-em aaptekaa, "Ataneq, ungipaghaan aapqan, whangkunnun pingwaa, nalighmeng tamaghhaanun?"
Atanghem kiimsiqaa whaten, "Kinangaawa ataasiighmelnguq, peghqinelghii qepghaghta? Taananguyaghqaaguq umiilgan igleghutistengllaqaa qepghaghteminun, neqelitaatiisqellukillu aghhutanga tamaghhaan.
Taana qepghaghta quyastellengyaghqaaguq, umiilgem kaalluni esghaqumigu qelelleghmitun pilghii.
Ipa ungipaatamsi, taana qepghaghta umiilgan igleghutistengllaghyaghqaqaa saminun tamaghhaanun.
Iwernga taana qepghaghta sumeghtaghaamakumi whaten, 'Umiilka muluuq tagigpenani', enkaam qevutqughyagulleqii qepghaghtet yugetlu aghnatlu. Neghaqluni, meghaqluni, suumaqlunillu pillequq.
Taagken umiilga kaallequq nallutghaaghulluni, sighimakenghilkangani aghneghem. Enkaam umiilgem aghyuughmigtaaghllaglleqaa, ilatesleqaallu ataasiighneghilngughnun.
Qepghaghta apeghiighsallghilnguq nalighmeng umiilegmi piyukellghatun piyunghilnguq anagulellengeghllagllequq.
Iwernga qepghaghtem nallukegkumigu sasqesullgha umiilegmi, anaggutkaayaghngaaghmi aghsaan ayuqluku anagulellengellequq. Yuuk tuunellengeghllakaq sameng, sayaghqaghtullequq; yuuk wata tuunellengeghllakaq sameng, wataqaaghaq sayaghqaghtughllagllequq.
"Tagikaagunga keneghmeng milughnaluku nuna, whaatuq maaten kumalghii!
Iwernga taam sivungani paaptaayeyaghqaagunga ikfiqelleghqunllu tuqulleghqunllu. Enkaam seghleliighllaguunga kenlanga paaptaayelqa apeghiillghanun.
Sumeghpesini taginnilunga nekeggmelleghmeng pistengngaa nunamun? Yeghlegillu, ungipaatamsi, aafquutestiyaghtuugunga.
Whaken kenlekluku nengllugutkullghiit tallimat aafquullequt apalluqlunga whanga. Pingayut kipullginaaghlleqagket maalghuk, enkaam maalghuk kipullginaaghlleqiik pingayut.
Ellngit aafqemeraaghullequt; atam kipullginaaghlleqaa ighneni, enkaam ighneghem kipullginaaghlleqaa atani. Naam kipullginaaghlleqaa panini, enkaam panigan kipullginaaghlleqaa naani. Aghnam kipullginaaghlleqaa ukaani, enkaam ukaaghan kipullginaaglleqaa aghnaq sakini."
Taagken Jesus-em yulghuteghllaget pikii, "Esghaqufsigu qilagwaaq mayulghii pakfallamelluku, tawaninginaq pillequsi, 'Eslallugughnaqaa' pinaqnilleghpesistun pillequq.
Anuqa ikevaaghtekan, pillequsi, 'Puqlaghqwaanaqaa' pinaqnilleghpesistun pillequq.
Liisimakisighwaalghiini elpesi! Nunamllu qilagamllu nekegnegha esghaneghpesigu, eslam natetulanga liisimakaqaghsi. Sangan'ngam liisimaksunghisteki maaten sangwaat sallghet sameng pisiitangi?
"Sangan liigikigasteggu elpesineng katam sangwaa pinitun pillghutanga?
Avutkistegpek nanqigtivigmun aglaasimaluten, tumemi taakwani kaatfagilgaftek nallghusaghnaken qaniqutelleghtek. Pinghilkuvek ighsagpegun aglaalleqaaten nanqigtistemun. Enkaam nanqigtistem tuunelleqaaten umiilwaaghmun anusiminglliisqelluten.
Ungipaatamken, aanaanghituten kenlanga kingulighpigaq manin llivikuusaqelleghpenun."
Tamaani pilleghni ilangi yuget tamaanteftut, ungipaatkaat Jesus Pilate-mun tuqutesimaniluki ilangi Galilee-eghmiit aghqerraaghumaluki Kiyaghneghmun. Aawitlu akumutesimaniluki aawitnun teghikusat.
Jesus-em aaptekii, "Sumeghpesinii taakut Galilee-ghmiit seghleghqengngaaghataghaghpetaat ilangitneng Galilee-ghmiineng qayughllak tawaten tuqutkaalghiit?
Ungipaatamsi, nakaa! Avuteghqellusi seghleghqennaniimakufsi taawa qamagllusi elpesillu tuqullequsi ellngistun.
Neqamikenghistekii Siloam-emi qula pingayuneng inglulek yuget tower-em ulleghvikluki tuququqii? Sumeghpesinii taakut seghleghqengngaaghataghaghtaat Jerusalem-emi kiyaghlleghhiineng?
Ungipaatamsi, nakaa! Avuteghqellusi seghleghqennaniimakufsi taawa qamagllusi elpesillu tuqullequsi ellngistun."
Taagken Jesus-em ungipaghaatkii, "Yugem piitesighaghtestekaa figs-em uqfiga grapes-mun piitesighaghvigmini. Esghaghyaghtughaqegkanga piitestimanayukan, iwernga avangitaqelghii.
Enkaam piitesighaghteni pikaa, 'Ii-i, pingayuni ayumiqulleghni esghaghyaghtughaqsaghaqa uqfik piitestimanayukan iwernga avangitaquq. Kepigu! Piitfigillghaannaquq.'
Iwernga piitesighaghtem pikaa, 'Yuguniiq, wiin whani ayumiqulleghmi avelghaghhu. Uvitanga laagnaqaqa, enkaam katagughvikelleqaqa piinnaasimeng.
Ayumiqun piitquumakumi pinighllequq, enan piitestinghilkan, kepesnaken.'"
Taagken ataasimi Sabbath-em aghneghani, synagogue-mi Jesus apeghtughikaq.
Tawanteftughnguq aghnaq qula pingayuneng inglulek ayumiqulleghni tughneghaam kayaaleghqegkaa. Pakegngastekaa enkaam taklaghruketun nekevigalnguq.
Jesus-em esghaghyamigu tagsighluku pikaa, "Aghnaq, itemutamken kayaaleghqengngalleghpeneng."
Taagken saaftekaa, enkaam taklaghrukguutnginaamaghmi pikaq, usuqikaqlu Kiyaghneghmeng.
Synagogue-em igleghutistengan ugumiyagutkaa Jesus qayughllak naallghutilghii Sabbath-mi. Enkaam pikii yuget, "Aghvinleguut aghneghet qepghaghvigkaput, enkaam tagiiqitek taakuni aghneghni naallghutesqellusi, nakaan Sabbath-mi!"
Atanghem pikaa, "Uyuq piniiyugneq! Sabbath-mi, tamaghaghpesi ox-esi nalighmeng donkey-si itemulluki meghesaghtughaqasi.
Una aghnaq kingunqaa Abraham-em, Tughneghaam asighqegkaqaa qula pingayuneng inglulegni ayumiqulleghni. Ipapestaaq anaggutellghunghituq itemutelleghqaa Sabbath-mi!"
Jesus-em tawaten piyisteng, qamaglluteng anguyagi kaynguyugutkat. Enkaam qamaglluteng yuget quyateghllakat pinighrakegtaneng apeghiiqaaneng.
Taagken Jesus-em aaptekii, "Nateta Kiyaghneghem Ataneghpagullgha? Samun inglunnaqsikun?
Mustard-em piitutangatun ayuquq, yugem tuguluku piitesighaqanga piitesighaghvigmikun. Naguyalghiimi uqfigughtekaq, enkaam avayaakun qawaaget unglusikat."
Allameng Jesus-em aaptekii, "Samun inglunnaqsikun Ataneghpagullgha Kiyaghneghem?
Yeast-atun ayuquq aghnam akuututaqegkanga avlawaghllagmun, enkaam akuutaghllak ghhuughtesteghllakaa."
Jesus aglaatkelluku Jerusalem-emun, apeghtughimaghmi pikaq nenillu, nengiighhaghnillu.
Kitum aaptekaa, "Ataneq, palasqughhaawaat yuget yuguliyaghqat?" Jesus-em kiimsiqii,
"Sagiqlusi iteghnaqutkitek kagpestaaghhaghqun amigkun. Ungipaatamsi, uglaapiglleghiit yuget iteghnaqutkellequt, taawanginaq iteghpagningitut.
Mangtegham yugan makelluni amik umegyaghtughlleqaa. Enkaam tesqakmani nekevghallequsi, tenglugtughllequsillu whaten pimaghpesi, 'Ataneq, qelpeghutaghtikut!' Kiimsighlleqiisi, 'Nallukamsi, nallukaqallu naken pingutsi.'
Taagken pilleqaghsi, 'Neghelghusighaqamkenllu, meghelghusighaqamkenllu, apeghtughikaagutenllu tumemnni.'
Iwernga pilaataghlleqiisi, 'Ungipaatamsi, nallukamsi, nallukaqallu naken pingutsi. Iqillaghaatek whangamneng elpesi seghletun pisteni!'
Taagken qiyaaghwaghllagllequsi, ggutesillu terqitaagtaamiita. Tawaten pillequsi esghaqufsiki Abraham-enkut Isaac-enkut Jacob-enkut, qamagllukillu uuknaliqistet. Ellngit Ataneghpagullghanillequt Kiyaghneghem, iwernga elpesi eslatmun miluulleqiisi!
Enkaam yuget tagillequt asivaghmeng, pakfallameng, aywaaneng, ikevaghmeng. Taagken aqumellequt tipelegni Ataneghpagullghani Kiyaghneghem.
Nagataghtekqun, tamaakut ukaliit megnunaghsaghqaagut, enkaam megnunalghiit ukaliighsaghqaagut."
Tawani pilleghmi ilangita Pharisees-et takuluku Jesus pikaat, "Maaken iqilluten natmun aghulaqi qayughllak Herod-em tuqutestesugaqaaten."
Jesus-em pikii, "Ungipaasaghtughteggu taana kaviiq, 'Nagaten, aghneghmi aanesquugunga tughneghaghneng, naallghuquugungallu qinuyulghiineng. Unaamillu tawateghpigaq pillequnga. Taagken pingayaani aghneghem qepghaqaqa apeghiighlleqaqa.'
Naqamllu igleghsaghqapestaaghuunga aghneghmi, unaami, awakaghaanillu, qayughllak itagnanghituq uuknaliqista tuqusaghqaaluni nani alngunak iwerngaqun Jerusalem-emi.
"Kaay Jerusalem, Jerusalem! Tuququqaqaten uuknaliqistet, milughpagaataghlukillu tuququqaqaten Kiyaghneghem kayagtekii elpenun. Uglaapiglluku qerngughsugaqsaghanka yugten whangamnun, katam tawaten qawaagem yaqugmi asinganun qerngughtellghatun amaaghani. Iwernga tawaten pistesimangitaghpenga!
Nagaten, mangteghan paaghqiilleqaa qayughllak Kiyaghneghem uninnaqaatenllu paqniighsaghnanighnaqaatenllu. Ungipaatamken, esghaghnaanghitaghpenga kenlanga whaten pilleghqaghpenun, 'Kiyaghneghem quyasligu tagilghii aatghakun Atanghem!'"
Ataasimi Sabbath-mi, Jesus neghyaghtughyan ataasimun igleghutistengitnun Pharisees-et, tawanlenguut yuget riirngingwaaqaat.
Jesus-em manunganiteftuq yuuk, ighukeklu, tallikekllu puuvngalghiik.
Jesus-em aleghquqii apeghtughikayuget Liilightuusaneng, Pharisees-etlu, aaptekii, "Liilightuusamtaa naallghutisqinkuut Sabbath-mi, nalighmeng pisnanightinkuut?"
Iwernga nepiighwaaghutkat. Taagken saafluku yuuk naallghulluku, aglaghtestekaa.
Taagken aaptekii, "Nalighsi ighnelgukumi, nalighmeng ox-elgukumi, Sabbath-mi meghtaghvigmun ifkaqan, tawaninginaq sayugnayaghtaguu Sabbath-ngughngaan?"
Taawa kiimsighpagningitkaat.
Jesus-em esghaqii ilangi aqellqat aqumuullghiit aangwaaghet aqumutiitgun. Enkaam ungipaghaatkii,
"Tagsiqlillengegkuvek nengughhnaqelghiik neqenghaghqellghegkenun, aqumefqaavek pilghaaten aangwaaghet aqumutiitgun, kina tagsiqliqaanayukan aangwaaghataghalghii elpeneng.
Tagsiqlighikam elpetegneng tagiluni whaten pilleqaaten, 'Aqumestigu taana aqumvigpegun.' Elngaatall tawani kaynguyugllequten nuugtekuvek ukavanlenguum aqumutagkenun.
Iwernga tagsiqliqangaten, aqumyaghtughhaaten aqumutam ukavantellghanun. Tagsiqlightegpek tagiluni pilleqaaten, 'Ilakumtaamni, aqumyaghtaa aangwaaghughtekat aqumutiitnun.' Elngaatall quulvallengellequten aqelqalghutet esghaamanghitni.
Tamaghhaghmeng ellmeggneng aangwaaghughtekat qusevegtellengyaghqaagut, iwernga tamaghhaghmeng ellmeggneng quseveglleghhiit, taawa aangwaaghughtellengyaghqaagut."
Taagken Jesus-em tagsiqlighteni pikaa, "Neghyaghtiisqikuvek tagsiqlifqiita ilakumtaaghten, angleguteten, ilakwaaghten, nalighmeng aklungilnguut uvilighneghten, qayughllak uteghmun ellngitallu ellmeggnun neghyaghtiisqennayukangaten. Tawaten pikufki akitkallghuughlleqaaten.
Iwernga neqenghaghqestinaqngukuvek, tagsiqlighnaketen aklumalghiit, yugusiit nalighneghllugmelnguut, ighullugmelnguut, ayaakatlu.
Enkaam quyastellengellequten qayughllak tamaakut akitepagningitaaten. Kiyaghneghem akileghtughlleqaaten unguvaghtekumiki qaatkutngalghiit yuget."
Tipelegni ataasim aqumgalghiim nagalluku Jesus pikaa, "Quyastekaagut neghyaghtughyaghqat neqenghaghqellghanun Ataneghpagullghan Kiyaghneghem!"
Iwernga Jesus-em pikaa, "Yuuk neqenghaghqinaqumalghii, uglaqlu tagsiqliqaa.
Neqet apeghiighyata, qepghaghteni kayagtekaa whaten piyaghtiisqelluki tagsiqliqani, 'Tagilaghaatek, neghyaqleggiinaaghtukut!'
Iwernga qamaglluteng tagsiqliqii apghusiighutkat. Sivuliim qepghaghta pikaa, 'Piitesighaghvingumaanga, esghaghyaghtupestaaghnaqngwaaqa. Umiilgen ungipaataghnaken, qivghukaqanguq neghyaghtughpagningilnguunga!'
Tuunglighhaan pikaa, 'Tallimat inglukullghiit ox-et tukfiimaanka, nanghiiquyaghtughnaqaqanka qepghallegtulngit. Umiilgen ungipaataghhnaken, qivghukaqanguq neghyaghtughpagningilnguunga.'
Enkaam ilangan pikaa, 'Nulightunghhaagunga, enkaam neghyaghtughpagningitunga.'
Qepghaghtem tagiluni umiilegminun aapqii sameng pillghit. Taagken umiilgem sakriteghllagumaghmi qepghaghteni pikaa, 'Aanqaghlluten neghllagem tuumngitneng tagiquutiki aklumalghiit, yugusiit nalighneghllugmelnguut, ayaakat, ighullugmelnguut.'
Mulugpenani qepghaghtem pikaa, 'Yuguniiq, qelelleghpetun apeghiightuq, iwernga paninang nekaghqaghllaguuq.'
Umiilgem pikaa, 'Aanluten neghllagmeng tumenilnguut yuget tagilaghaatesqiki enkaam mangteghaqa esleqaghaghlli.
Ungipaatamsi, tamaakut tagsiqliqaqsaqenka neghnaanghitut neqenghaghqusimneng.'"
Yulghuteghllaget maliglleghaatkaat Jesus. Qiivluki pikii,
"Kina alngunak tagilghii whangamnun maligsaaghteknaanghitaqa wetkuqun piniqataghaquminga pakiggullunga atamineng, naamineng, nuliighmineng, avaqutamineng, anglegutmineng, nayagmineng, ellminengllu katam.
Kitum alngunak ellmi katam qaquurani uyaminghilkumigullu maligtekumingallu, maligsaaghtekepagningitaqa."
Taagken Jesus-em pikii, "Nalighsi tower-engllaghyugukumi, sivukluni aqumluni akitulanga naraqelleqaa naamayaghqaanayukan manini.
Naraqenghilkumigu manini, tunemangllaghluku tower-a peglleqaa. Enkaam yuget esghaghluku nenglaghyugsaatkelleqaat.
Pillequt, 'Uum yugem piinlighluku nekeftekani taaqepagningitaa.'"
Taagken Jesus-em aaptekii, "Sanayaghtatuq umiilek ilangan umiilgem sughugnaqngukangatni? Sivukluni aqumaghlluni akuzimghhutkennayaghaa ilaminun kayaalqiiyaghqaanayukami 10,000-meng pilluwaghtelighluni, pilluwaghyaghyaqumigu umiilek 20,000-meng pilluwaghtelek.
Iwernga kayaalqiipagningilkumi, taagken umiilek salin uyavanteghllagluku kayaglleqii akuzistekaghqani ellnganun. Whaten piyaghtiisqelleqaa, 'Sasqesugsikut nekeggmetunnaluta?'"
Jesus-em nagneghutkii, "Enkaam una sumegtaghaatkiteggu, kitum alngunak pegsunghilkumiki qamaglluki ellmi pini, maligsaaghtekepagningitaqa."
Jesus-em taaqniqii, "Taghyuq pinightuq, iwernga taghyughningiiskumi allamengllu taghyughnighunnaanghituq.
Taawa pinighnaanghituq sunamun, nalighmeng piinnasiiluni piitesighaghvigmun, enkaam yuget eglleqaat. Nagatek, sigutelguusi!"
Ataasimi aghneghmi, tax-meng qerngughtistelghutetlu, ilangillu seghleghqestelghutet nagasaatkat Jesus-mun.
Pharisees-etlu, apeghtughikayugetlu Liilightuusaneng qikeghqukat, "Uum yugem tuguklighaqii seghleghqestet, neghelgusighaqiillu."
Enkaam Jesus-em ungipaghaatkii,
"Nalighsi 100-meng penniilguyaqumi, ataasiq iflayaqumigu, sanayaghta? Unilluki 99-et penniini neghumaluki vegaaghtuqami, ivaghyaghtughnayaghaa iflakaq penniini kenlanga naalkelleghminun.
Naalkesamigu, quyapiglluni uyamikaa.
Ellmeggnun kaalluni tagsiqliqii ilakumtaani, uviqlinillu pikii, 'Quyalgusiqaghtengnga, qayughllak naalkaqa penniiqa iflakaayalghii!'
Ungipaatamsi, tawateghpigaq qilagmi quyakataghaghlleqaat ataasiq seghleghqesta avuteghqelluni seghleghqennanilghii, pakiggulluku taakuneng 99-eghyagneng pinilghiineng yugneng avuteghqesaghqaanghilngughneng."
Taagken Jesus-em ilanganeng ungipaghaatkii, "Aghnaq qulaghyak silver-meng coin-elguyaqumi, ataasiq iflayaqumigu, sanayaghta? Kenelghutak kumaghllukek mangteghani allegnayaghaa ivaghingwaaghumaghmi kenlanga naalkelleghminun.
Naalkesamigu tagsiqliqii ilakumtaani, uviqlinillu pikii, 'Quyalgusiqaghtengnga, qayughllak naalkaqa coin-eka iflakaqsaqegka!'
Ungipaatamsi, tawateghpigaq Kiyaghneghem yaqulgi quyaaqut ataasiq seghleghqesta avuteghqelluni seghleghqennanilghii."
Taagken Jesus-em ilanganeng ungipaghaatkii, "Taawanguq yuuk maalghugegneng ighnelek.
Uyuqliim ighneghan pikaa atani, 'Ataay, saghyagpeneng tuuninga nengighqamneng.' Enkaam atangan tuunegkakek ighneghegni nengighqagkeneng.
Mulunghituq, uyuqliim ighneghan akikughluki nengini aghulaqegkaq uyavanlengughmun nunamun. Tamaani manini sakusiiqluku,
saqraggiighutkaq. Enraqlu tamaana nuna neqangisagllagughtekaq enkaam nuughteghllagughtekaq.
Enkaam qepghaghyaqaq yugmun tamaanlengughmun; taagken yugem qepghaqalitkaa neghqistenguluku kurugaghneng.
Iyatam angtalanganeng kurugaat neghqutkiitneng neghyaghngaaghmi lliiqaq, kitumllu alngunak neghyaghqalisigalkanga.
Qenwatlu liisaaghaqaq, 'Paneghniqumalunga maani, qamaglluteng atama akileghtughluteng qepghaghtengi neghaqut kepsuulluteng, masisu siiptiigaqut!
Aglaghnaqunga atamnun whaten pinaluku, Ataay, seghleghqumaanga Kiyaghneghmunllu, elpenunllu.
Ighneghulungangam piyaghqaananighnga. Akileghtuqayugestun qepghaghtegpetun lliightestinga.'
Enkaam nekevluni ataminun aglaqaq. Iwernga salin uyavanlluku atangan esghaqaa. Nangllegyaguteghllagluku aqfaasnaq payeghluku qetqaghlluku naaqaa.
Ighneghan pikaa, 'Ataay, seghleghqumaanga Kiyaghneghmunllu elpenunllu. Ighneghulungangam piyaghqaananighnga.'
Iwernga atangan pikii qepghaghteni, 'Uuhuk, pinilleghpigaak atkuyaaghek tagillukek aatestekek, alangqughiitighteggullu, kamegteggullu.
Enkaam quwintallghaneng kaawaghaam tuqutiighuteggu. Neqenghaghqeghllagnaqukut quyaghllagem angtalanganeng,
qayughllak ighneqa una tuqukaayalghii, unguvaamaaq; iflakaayalghii naalkumaaq.' Enkaam neqenghaghqeghllakat.
"Tawani pilleghmi, nuyekliq ighnegha piitesighaghvigmelnguq. Mangteghamun kaasaghtughluni nagaquqii aynganangalghiitlu tukalegalghiitlu.
Ataasiq qepghagata tuqlughluku aaptekaa saaqutangi.
Qepghaghtem pikaa, 'Uyughaan kaasimaaq. Atagpek tuqutiighutesimaa quwintallghaneng kaawaghaam, qayughllak kaallghii yaywaaseng pinighluni.'
Anengaa sakritkaq, iteghyugumangitkaqlu. Atangan aanvikluku iitghesqughaaqaa.
Iwernga atani pikaa, 'Ayumiqullelghutni qepghaateghllagamken, qaatkenghisigatanka qelghutkaghten. Tawalliima goat-aaghaghmeng tuqutiighusigataghpenga ilakumtaaqullghiini neqenghaghqesqelluta.
Iwernga uum ighneghpek sakusiiqegkaqaa manin aghnanun yugusimeggneng akikikayugneng. Enkaam uteghnighyan whaa elpek tuqutiighutestan quwintallghaneng kaawaghaam!'
Atangan pikaa, 'Ighnemni, quunpeng elpek whangkunnitaquten. Qamaglluki saghyanka elpek pikaten.
Iwernga quyaluta neqenghaghqengnguukut, qayughllak una uyughaan tuqukaayalghii, unguvaamaaq; iflakaayalghii naalkumaaq.'"
Taagken Jesus-em ungipaghaatkii maligsaaghteni, "Taawanguq aklungilnguq yuuk qepghaghtelguftuq, umiilgutistengllaqaa saghyaminun. Ataasimi aghneghmi kitum ungipaasimakanga aklungilnguq yuuk umiilgutistengllaqaanun sakusiiqniluki saghyangi.
Enkaam tagsighluku pikaa, 'Samaniluten nagaqughaqsiken? Umiilgutinanighnaquten saghyamnun. Enkaangam whangamnun tagitiki igaghten; yuvghiighnaqanka.'
Taana yuuk sumeghtaghaqaq, 'Umiilegma taaqestaanga qepghaqamneng. Sanaqsingangam? Kayaatepigtunga laagmun, kaynguyugaqungallu tungsighniilleghqamneng.
Qepghaqiighuskuma paninang yugnun tuguklightesugtunga ellngitnun.' Enkaam tawaten pikaq.
Tagsiqlighteqii ataasikaghtiita asengelget umiilegmineng. Sivuliq aaptekaa, 'Naten angkaan asingemazigu umiilka?'
Kiimsiqaa, '100-nguut aqimleghutaghllaget olives-em mesiighaneng imalget.' Taagken pikaa, 'Tuguluku asengegpek igaa, aqumqaghlluten igaqigu 50'.
Taagken ilanga aaptekaa, 'Elpek naten angkaan asingemazigu?' Kiimsiqaa, '1,000 bushels-nguut wheat-et' Taam yugem pikaa, 'Tuguluku asengegpek igaa, igaqigu 800'.
Umiilgan usuqegkaa ataasiighneghilnguq qepghaghteni peghqiniqellghaneng. Ipanguuq uum nunam yugi ilameggneng akilpeganeghmeggni, tukfightuneghmeggni, peghqiniqataghaghaqut nighugmelngughneng yugneng.
Ungipaatamsi, nunamelnguq aklungisi kayusiitusiqiteggu yugnun ilakumtaangllaasiiluku elpesinun. Taagken tuqukufsi aklungisi unilleqasi, enkaam upughatellengellequsi kenlengilngughnun nekaghqanun.
Kina alngunak ataasiighmeskumi sayaghqasqughhaghminun, ataasiighmellequqlu sayaghqalghutminun. Kina alngunak ipapighqigalkumi sayaghqasqughhaghminun, ipapighqennaanghituqlu sayaghqalghutminun.
Ataasiighmesimangilkufsi atuqaqngafsiki aklungit nunamelnguut, kitumngam neghyukulleqaki elpesinun aklungipiiget?
Enkaam ataasiighmesimangilkufsi kinkut pingitnun, kitumngam tuunelleqisi elpesi pigpesineng?
Qepghaghtem qepghaannaanghitaak maalghuk umiilgek. Maalghugegneng umiilelgukumi ugumikelleqaa aallgha, piniqelleqaa ilanga, nalighmeng qaatkelleqaa aallgha, siivaknaanghitaa ilanga. Piniqnaanghitagsi qerngaagkenka Kiyaghneghenkuk maninkuk."
Pharisees-et maniyuneghpalluut nagasamegteggu tamaana qamaglluku, legasiighwaatkegkaat Jesus.
Iwernga Jesus-em pikii, "Elpesi pinighsugningllaghaqusi yuget esghaamanghitni, iwernga Kiyaghneghem liisimakiisi ipa natetulesi ilugpesigun. Sangwaat yuget megnukegkiit satngunghitut Kiyaghneghem esghaamanghani.
"Kiyaghneghem yugnun tuunegkaqii Liilightuusatlu uuknaliqistetlu igaqegkiit atuqesqelluki kenlanga John-em Paaptaayestem tagillghanun. Taam kingunganeng Pinilghiit Ungipat Ataneghpagullghaneng Kiyaghneghem ayuqelghiit ungipaqinguut. Enkaam qamaglluteng yuget qevuutepiglluteng iteghnaqutkeghllakaat.
Iwernga piyaqnaghataghaghtuq iqitelleghqaa ataasiq tagneqraghhaq Liilightuusaneng, qilagenkuk nunankuk aviighutelleghqagkeneng.
"Kitum alngunak peglluku nuliini, allaneng nulightuqumi gelghaghniighllequq. Kitumllu alngunak tugukumigu pegtekaq aghnaq gelghaghniighllequq."
Taagken Jesus-em pikii, "Taawanguq aklungilnguq yuuk pilugugngalghii akitupiglleghhiineng aatkaneng. Aghhutanga tamaghhaan neqem akitullghinaaneng neghaqelghii siiptiighllagaqluni.
Taawallunguq aklumalghii yuuk aatgha Lazarus. Aghhutanga tamaghhaan tagitaqegkangat aklungilnguum mangteghaanun lliiqluku eslaklighneghakun amigllagan. Kitumun neghestesupigtaqsalghii ifkaghqelleghmeng asinganilngughmeng tipelngan aklungilnguum. Uvinga alqwaaghngalghii ukiqelleghmeng enkaam qikmit tagiluteng alungraqaqegkangit.
Tagtalmi aklumalghii yuuk tuqukaq, enkaam yaqulget aglaatkaat Abraham-em nayaanun. Aklungilnguqlu yuuk tuquyan lliifqaat.
Hades-mi aklungilnguq yuuk ikfiqeghllaguftuq. Quulmun esghaghyalghiimi, uyavaghpanllukek esghaqakek Abraham-enkuk Lazarus-enkuk saaqwliqullutek.
Enkaam aklungilnguq yuuk akilghuukaq, 'Ataay, Abraham, nangllegyaguteqeghtinga! Kayagtigu Lazarus, ighneghwaani nepluku meghmun uluka nenglekegsaghtuqaghligu, qayughllak kenghem ikfiqesteghllagwaanga!'
Iwernga Abraham-em pikaa, 'Ighnemni, neqamikan nunami kiyagtaaghuluten pinilghiimeng pilgukaalghiiten, Lazarus pilgumaluku seghleghmeng. Iwernga maaten itagnaghillengumaaq, elpek ikfiqeghllagumaluten.
Taam saaghwakun, akulemnnituq aangepiglleghhii aghvighyaghllak. Enkaam ukegken kina aghvighpagningituq elpesinun, taagegken kina aghvighpagningituq whangkunnun.'
Aklungilnguum yugem pikaa, 'Naqam Ataay, tungsighvikaghllaken, Lazarus kayagtaghtigu atama mangteghaanun,
qayughllak tallimaneng anglegutelguunga. Kelengasaaghyaghtughliki luuraq taginayukata whavek ikfiqfigllagmun!'
Iwernga Abraham-em pikaa, 'Igaquqiit Moses-emllu uuknaliqistetlu ellngitnitut, liitiviknakangit.'
Aklungilnguum yugem pikaa, 'Nakaan, ataay Abraham! Itupill kitum tuqumasliighneng takuyaqumiki, avuteghqelluteng seghleghqennanighnayaghtut.'
Iwernga Abraham-em pikaa, 'Liitfikumangilkumegteki igaquqiit Moses-emllu uuknaliqistetlu, talwa ugpeghtesnaanghitii tuqumasliighem unguvaghluni ungipaaskumiki.'"
Jesus-em maligsaaghteni pikii, "Seghleghqestinaqutkellghet quunpeng piyaghqaagut. Iwernga seghleghwaaghunaqnguuq taana seghleghqestinaqutkilghii yugneng.
Taam yugem seghleghqestekagu naliit mekestaaghhaat ugpeqingalghiit whangamneng, itagnaghnayaghtuq yuget qaamqaghfikluku uyghagllagmeng uyaqghwakun miluusaqumegteggu kelliimun.
Enkaam kelengalusi! Seghleghqesnaqutkegpenaki yuget. "Ugpeqaalguten seghleghqegkan, aghyuughnaken. Enkaam avuteghqelluni seghleghqennaniqan, seghevunnaken.
Ataasimi aghneghmi maaghraghvinlegneng seghletun pikangaten, tagiighaataqanllu elpenun maaghraghvinlegneng whaten pimaghmi, 'Qivghukepigtamken seghletun piighaatallemneng', seghevutepestaaghyaghqaqan."
Apostle-et Ataneq pikaat, "Ugpeqilleghtughtaghaqaghqut!"
Atanghem pikii, "Ugpeqillelguyaqufsi mustard-em piitutangatun angkalghiimeng, una mulberry uqfik whaten pikufsigu, 'Akughtuumaghpek iikluten, piisaghtaa kelliikun', qaatkennayaghiisi."
"Nalighsi qepghaghtelguyaqumi piitesighaghvigmi nunamun laagwaaghtemeng, nalighmeng penniighmeng aflengakikayugmeng, uteghniqan qepghaghvigmineng pinayaghsiguu, 'Esnevaghaghlluten, neghi'?
Nakaa! Itupill whaten pilleqan, 'Yataaghqigu neghyaghqaqa. Simightughluten kepsiiqunga neghyaghqamneng, meghyaghqamneng. Neneghmeng taaqegkuma, neghumaghpek, meghumaghpek pilghaaten.'
Umiilgem iyamsiqayugviknaanghitaa qepghaghteni qayughllak taawaraaghinaq qelellghatun piiqelghii.
Elpesillu tawatetusi. Apeghiighumakufsiki qamaglluki Kiyaghneghem qelghutkii, whaten pillequsi, 'Qepghaghtenginaagukut; taawaraaghinaq qelghutkaghhiinaat piiqaput.'"
Jesus Jerusalem-emun pitkelluku, igleghtekaq akulegkenkun Samaria-nkuk Galilee-nkuk.
Nengiighhaghmun kaataquqlu, qulaghyaget yuget leprosy-lget nallaqaat. Uyavaqaanlluteng
akilghuukat, "Jesus! Yuguniiq! Nangllegyagutaghtikut!"
Esghaghyamiki pikii, "Aglaghtek priest-enun yuvghiighesqellusi." Igleghsimaluteng naallghutkat, ukmangiitkat leprosy-meggneng.
Taagken ataasim esghaghluku naallghutelleni, Jesus-mun uteghlluni, iglagtuluni usuqegkaa Kiyaghneq.
Jesus-em itegaan sivungakun sekelluni nunamun iyamsiqayugvikegkaa. Yuuk taana Samaria-ghmiinguftuq.
Taagken Jesus pikaq, "Qulanguyaghtut naallghutkanka. Naaki estamaneng inglulget yuget?
Una nakumii, ellnginaawaa uteghlluni usuqiyaghtulghii Kiyaghneghmun?"
Taagken Jesus-em pikaa, "Nekevluten ighleghten, ugpeqilleghpek naallghutestaaten."
Ilangita Pharisees-et aaptekaat Jesus qakun Ataneghpagullgha Kiyaghneghem tagiyaghqaatanga. Kiimsiqii, "Ataneghpagullgha Kiyaghneghem taginguuq iwernga yuget esghaghyaghqaqenghitaat qayughllak nalluniighusiilnguq.
Enkaam kina alngunak whaten pinaanghituq, 'Ii-i, whaantuq!' nalighmeng 'Esgha tazigna!' qayughllak Ataneghpagullgha Kiyaghneghem ilugpesinituq."
Taagken maligsaaghteni pikii, "Ukegkuni aghneghni tagilghiini whangamnisugllagllequsi, Ighneghani Yugem, waran ataasimun aghneghmun, iwernga taana aghneq esghaghnaanghitaghsi.
Yuget ungipaalleqiisi, 'Ii-i, esgha tazigna Ighnegha Yugem!' nalighmeng 'Ii-i, whaantuq!' Iwernga takugpenaki, maligtegpenaki.
Katam nighugpaguutellghem nighugtellghatun qilaga inglunganeng agavek inglunganun, tawatesaghqaaguq Ighnegha Yugem uteghniqumi nunamun.
Iwernga sivukluni, Ighnegha Yugem uglalghiimeng ikfiqepestaaghyaghqaaguq, ighsaksaghqaqaatlu maaten kiyaghlleghhiit yuget.
Sivungani uteghnilleghqaan Ighneghan Yugem, yuget kiyaghtaallghit tawatesaghqaagut yuget kiyaghtellghistun taagani aghneghni Noah kiyaghtengnguluku.
Yuget neghaqluteng, meghaqluteng, nengughutaqluteng, aang'ghutiiqluteng pikaagut kenlanga Noah-m ark-mun itellghanun. Taagken uleveghllagem tuququqaqii qamagtengngwaaghluki.
Yuget kiyaghtaallghit tawatesaghqaagut yuget kiyaghtellghistun taagani aghneghni Lot kiyaghtengnguluku. Yuget neghaqluteng, meghaqluteng, tukfighiiqluteng, akikiiqluteng, piitesighaghaqluteng, nekeftiiqluteng pikaagut.
Iwernga tawani aghneghmi Lot aghulaqsan Sodom-emeng, qilagmeng eslallugughtekaaguq keneghmengllu sulphur-mengllu, enkaam tuququqaqii qamagtengngwaaghluki.
"Tawani aghneghmi Ighnegha Yugem aliightekan, yuget kiyaghtaallghat almesiqsaghqaqaa yuget kiyaghtaalqesaqangistun sivunghani.
Taam aghneghani, yuuk mangtegham qaaynganilnguq ukifqaami pilghaaq mangteghami ilunganun saghyaqunaluni. Tawateghpigaq piitesighaghvigmelnguq mangteghaminun pifqaami pilghaaq.
Neqamikiteggu sakaatanga Lot-em nulighha!
Enkaam kitum alngunak peggneghilkumigu unguvalleni Ataneghmun, iflayaghqaqaa. Iwernga kitum alngunak pegtekumigu unguvalleni Ataneghmun, unguvallengepiigllequq.
Ungipaatamsi, Ighnegha Yugem tagikan, tawani unugmi, maalghuk qavaallequk ataasimi qavaghvigmi. Aallgha tugulleqaa, ilanga uneglleqaa.
Maalghuk aghnak qerngaagmek kagimtillequk grain-meng. Aallgha tugulleqaa, ilanga uneglleqaa.
Maalghuk yugek piitesighaghvigmellequk. Aallgha tugulleqaa, ilanga uneglleqaa."
Maligsaaghtet aaptekaat, "Ataneq, nani tamaakut piyaghqaagwat?" Jesus-em kiimsiqii, "Nani alngunak kemegkwaalgukan qawaagpaget qerngughfikelleqaat."
Taagken Jesus-em ungipaghaatkii maligsaaghteni apeghtughnaluki quunpeng yughiisqelluki iilqayufqiita.
Pikii, "Taawanguq neghllagmi nanqigtista alingigalnguq Kiyaghneghmeng, asistaaghaqegkangillu yuget.
Tamaanteftuqlunguq neghllagmi ugingighaq. Nanqigtista awen takqwaaqegkanga whaten piiqluku, 'Nallghusaataghtinga anguyiqelghiimeng whangamnun!'
Nanqigtistem kayusiisunghiteghngaaghmigu iwernga tagtalmi sumeghtaghaqaq, 'Qaywa alikigateghngaamkun Kiyaghneq, asistaaghaqeghngaamkillu yuget,
kayusiinnaqaqa ugingighaq qayughllak qinuyugsimanginaghnaqaanga. Kayusiinneghilkumkun qinuughhnaqaanga.'"
Taagken Atanghem nagneghutkii, "Liitivikiteggu seghleghem nanqigtistem pillgha.
Kiyaghneghem nallghusaasaghqaqii nakmikegkani yughalghiit aghneghtuumaan, unugtuumaan. Kiyaghneq sukangisigatuq kiimsighilleghminun.
Ungipaatamsi, Kiyaghneghem nallghusaatqaghsaghqaqii. Qaywaa Ighnegha Yugem uteghniqumi, nunami naalkulleqaa ugpeqillelegmeng?"
Jesus-em unallu ungipaghaatkegkaa yugnun sumeghmeggni pinighniluteng pilghiinun, asistaaghiiqlutengllu pilghiinun tamanganun.
Pikii, "Maalghuk yugek Temple-mun yughaghyaghtuumalghiik, ataasiq Pharisee, ilanga tax-meng qerngughtista.
Pharisee nekevluni ellmineng yughaatkegkaq, 'Kiyaghneq, iyamsiqayugvikamken ilangistun yuget ayuqenghitunga, wayaghniightengunghitunga, Liilightuusaneng naafqiistengunghitunga, gelgaghniightengunghitunga, talwa uutun tax-meng qerngughtistetun ayuqenghitunga.
Santilleghni maalghugegneng fast-aaqunga, allgeghneghmallu qulaghqellgha tuunaqaqa.'
Iwernga tax-meng qerngughtista, uyavanlluni nekevghaghmi talwa sivugtegpenani qilagmun, naqam sakimani tenglugmigumiita pikaq, 'Kiyaghneq, seghleghqestenguunga. Nangllegyaguteqaghtinga!'"
Taagken Jesus-em pikii, "Ungipaatamsi, tax-meng qerngughtista neminun aglaqaaguq nallghusallengluni Kiyaghneghem elqughutngallghanun, nakaan Pharisee. Qayughllak kina alngunak ellmineng anglisleghhii ukavaghsaghqaaguq, enkaam kina alngunak ellmineng ukavaghlleghhii anglistellengyaghqaaguq."
Taagken ilangita yuget talwa taghnughhaghhateng tagitkiit Jesus-mun saafluki quyastesqelluki. Taawanginaq maligsaaghtet esghaghyamegteki ineghtekiit angayuqiit tagitefqiita pisqelluki.
Iwernga Jesus-em tagsighluki taghnughhaat, maligsaaghteni pikii, "Yeqay taghnughhaat tagilit whangamnun, aghuliightefqiita, qayughllak Ataneghpagullgha Kiyaghneghem taghnughhaghestun ayuqelghiit pikaat.
Ipa ungipaatamsi, kitum alngunak tuguklinghilkumigu Ataneghpagullgha Kiyaghneghem taghnughhaghtun, iteghnaanghituq."
Ilangani pilleghmi igleghutistem Jesus aaptekaa, "Pinilghii Apeghtughista, naten sakuma allgeghhnayaghsikun kenlengilnguq unguvalleq?"
Jesus-em kiimsiqaa, "Sangama pinilghiingunizinga? Kiyaghneghhiinaaguq pinilghii, kina alngunak pininghituq.
Liisimakaten Liilightuusat, 'Gelgaghniighpenang, Yugtaghpenang, Teglegpenang, Iqlengiqutkigpenang, Quulvaghlukek atanllu naanllu.'"
Yugem pikaa, "Anglinghhaatemneng ima qaatkengngwaanka taakut qamaglluki Liilightuusat."
Jesus-em nagasamigu pikaa, "Ataasiq paninang piyaghqaqan. Qamaglluki saghyaten akikughluki, akingi uyeggnaketen aklumalghiinun, enkaam qilagmi aklungilgullequten. Taagken tagiluten maligtinga."
Iwernga yugem nagalluku iilqeghllakaq, qayughllak aklungitepiglleghhii.
Jesus-em esghapagluku illqelghii pikaq, "Piyaqnapigtuq aklungilngughnun itelleghqaat Ataneghpagullgha Kiyaghneghem!
Ipa piyaqniisaghqaaguq camel-em suflughutelleghqaa sikuum iiyngakun, aklungilnguum yugem itelleghqaaneng Ataneghpagullgha Kiyaghneghem."
Tamaakut nagallghiit aaptekaat, "Kinangam yugulillengelleqa?"
Jesus-em kiimsiqii, "Yuget piyaghqaqenghilkangit, Kiyaghneghem piyaghqaqii."
Taagken Peter-em pikaa, "Ii-i! Unilluki neput, maligtamken."
Jesus-em pikii, "Ipa ungipaatamsi, kitum alngunak uniskumigu neni, nuliini, angleguteni, angayuqagni, avaqutani apalluqluku Ataneghpagullgha Kiyaghneghem,
whani kiyaghtaalleghmi allgeghuteghllagyaghqaaguq. Enkaamllu qilagmi kenlengilngughmeng unguvallengellequq."
Taagken Jesus-em awiitutaghlluki qula maalghuk siipneqluku maligsaaghteni pikii, "Nagataghtek! Jerusalem-emun pinaqukut. Uuknaliqistet igaqullghit Ighneghaneng Yugem ayuqelghiit qamaglluteng apeghiighnaqnguut.
Jerusalem-emi Jews-et igleghutistengita tuguluku tuunelleqaat Gentile-enun. Enkaam legasiighwaatkelleqaat, kayngusaakelleqaat, qesiqulleqaat,
kagsagmiglleqaatlu. Taagken tuqulleqaat, iwernga pingayiitangani aghneghem unguvaghllequq unguvalleghmun."
Iwernga maligsaaghtengita liigikepagningitkaat qayughllak sameng pillgha whateghlluwaaghunghilnguq ellngitni. Nallukegkaat sangwaa akuzitkaqutanga.
Jesus kaasaghtughaquqlu Jericho-mun, ayaakaq yuuk aqumgaftuq tumet saaghwitni, tungsighralghii.
Yulghuteghllaget naghughqaallghiit nagasamiki, aapqughaaqaq sangwaa saaqutanga.
Ungipaatkaat, "Jesus Nazareth-eghmii naghughtaquq."
Ayaakaq yuuk akilghuukaq, "Jesus, Ighnegha David-em! Nangllegyaguteqeghtinga!"
Tamaakut sivullgaalghiit ineghtekaat nepiighesqelluku. Iwernga iglaghtaaghalluni akilghuukaq, "Ighnegha David-em, nangllegyaguteqeghtinga!"
Jesus-em aghuliighluni tagitestekaa, tughaaghyatni aaptekaa,
"Sameng sasqelluten piiqsin?" Kiimsiqaa, "Ataneq, esghaasagusugtunga."
Jesus-em pikaa, "Esghaasaguten! Ugpeqilleghpek naallghutaaten."
Tawaninginaq esghaasagulluni maligtekaa, usuqumaan Kiyaghneq. Qamaglluteng yulghuteghllaget esghaghyamegteggu ellngitallu usuqegkaat Kiyaghneq.
Jesus kaalluni Jericho-mun akulngakun igleghtekaa.
Taawanguq umiilgat tax-meng qerngughtistet, aatgha Zacchaeus, aklungilnguq.
Esghaghyukaa naliitanga Jesus, iwernga amsakaghtaghhaatmineng esghaamangilkanga qayughllak yugtupiglleghhii.
Enkaam aqfaatkaq sivutghulluki yulghutet, taagken mayuqaa sycamore-a uqfik esghaghnaluku Jesus qayughllak taakwagun naghughhnaqelghii.
Jesus kaalluni uqfigmun, sivugfikluku pikaa, "Zacchaeus, egmiinaq ukigi qayughllak aghneghmi whani elpesinitepestaaghnaqnguunga."
Ukigaghlluni, ellmeggnun Jesus aglaalluku quyakepiglluku upughatkaa.
Yulghutet esghapagluku qamaglluteng akuzimleghaatkegkaat, "Seghleghqestemun aga aqelqaayaghtughtuq!"
Iwernga Zacchaeus-em nekevluni Ataneq pikaa, "Ataneq, aveglluku aklungika tuunaqaqa aklumalghiinun. Enkaam puughsimakumkun kina estamaghqelluku veghulleqaqa."
Jesus-em pikaa, "Aghneghmi whani, uum yugem ugpeqegkaqutmineng Kiyaghneq, ellnga kingunqaaghtepiigaa Abraham-em. Enkaam Kiyaghneghem yugulii mangteghami whani kiyaghlleghhiit.
Ighnegha Yugem tagikaaguq ivaghinaluni iflakaneng yugulinaluki."
Yuget nagatngukangat Jesus. Sumeghmeggni kaaskumi Jerusalem-emun Ataneghpagullgha Kiyaghneghem piinlighaghhnaqniluku pikaat. Enkaam liigikesqelluki Jesus-em ungipaghaatkii.
Pikii, "Aangwaaq yuuk aghulaqumalghii uyavanun nunamun umiilgughhnaluni, apeghiiqumi uteghnighyaghqaaluni.
Aghulaqfagilgami tagsighteghluki qula qepghaghteni tunquqii gold-meng coin-meng. Pikii, 'Kenlanga uteghnillemnun tukfighisiqitekillu akilpegaasiqitekillu nulastesqelluku manika.'
Iwernga nunalgutangita ugumikegkangat, enkaam aghulaqsan kayagtekiit yuget umiilegpigaghmun whaten pisqelluku, 'Taana yuuk umiilkesunghitaghput.'
"Iwernga Umiilegpigaam aangwaaq yuuk umiilgughtestekaa. Uteghnighluni nunaminun tagsiqliqii qepghaghtet manilitkani liigiknaluki naten angkaan allgeghusimatangi.
"Sivuliim tagiluni pikaa, 'Ataneq, taagken tagivaqaghpeneng allgeghsimaanka qulaghyaget gold-et coin-et.'
Umiilgem pikaa, 'Seghleghhalek, pinilghiinguuten qepghaghta! Ataasiighmetutegpeneng sasqughhaghmun, igleghutistengllaghnaqamken qulaghyagnun neghllagnun.'
Tuunglighhaan qepghaghtem tagiluni pikaa, 'Ataneq, taagken tagivaqaghpeneng allgeghsimaanka tallimagyaget gold-et coin-et.'
Umiilgem pikaa, 'Elpek igleghunnaqaten tallimat neghllaget.'
Taagken pingayaat qepghaghtet tagiluni pikaa, 'Ataneq, ang, gold-a coin-en, kakegllugiitakun iimgulluku iiqaqaqa.
Alikamken aaghsaghqaanghitutegpeneng. Tugutkayuguuten elpek pikenghilkegpeneng, saghnakayuguutenllu piitesighaqaqenghilkegpeneng.'
Umiilgem pikaa, 'Uyuq, seghleq qepghaghta. Akuziteten elpenun nanqigtusiqnaqanka. Liisimakaghpenga aaghsaghqaanghilnguugunga. Tugutkayuguunga whanga pikenghilkemneng, unataqayuguungallu piitistekaqenghilkemneng.
Sangan'ngam manika kanaghhnanighsigu bank-amun? Uteghnillemni veghhnayaghaqa allgeghnelighluku.'
Taagken nekevghallghiit tawani, pikii, 'Tuguluku ellnganeng gold-a coin-a tuuniteggu qepghaghtemun qulaghyak coin-elegmun.'
Pikaat, 'Ataneq, siingenllu qulaghyak coin-elguuq!'
Umiilgem pikii, 'Ungipaatamsi, tamaghhaghmi sameng allgeghutkaq tuunegkamneng tuunataghaghyaghqaaguq. Iwernga taana allgeghutellghilnguq, talwa salgughngaan ellnganeng iqilleqiit.
Taagken umiilek pikaq, Naaki tamaakut anguyagenka umiilgutesunghilnguut whangamnun? Tagilluki whavek tuququghteki manumni!'"
Ungipaghaneghmeng apeghiighyami Jesus-em sivullgaaqii Jerusalem-emun.
Tughaaghaqaaklu Bethphage-enkuk Bethany-nkuk, Mount Olives-melnguuk, maalghuk maligsaaghtegni kayagtekakek sivullgaaqestiisqellukek.
Pikakek, "Tazingavek nemun aglaghtek, iitghutkelluku esghaghlleqaghtek donkey-ghaq petugngalghii; kitum alngunak igleghusiqigalkanga. Itemulluku taginnakesek.
Kitum aaptekangistek, 'Sangan itemutestegnegu?' Whaten kiimsighnaaghaghtek, 'Atanghem atuqsugaa.'"
Taagken aghulaqlutek esghaqaak Jesus-em apellghatun ayuqluku.
Itemusimaluku donkey-ghaq yugita aaptekagket, "Sangan donkey-ghaq itemutestegnegu?"
Kiimsiqiik, "Atanghem atuqsugaa."
Enkaam Jesus-mun tagilluku, qaaslimeggneng tefqughvikluku donkey-ghaq, taagken Jesus aqumestekaat qaayngakun.
Igleghsan, yuget qaasliteng saaghquqiit tuumkaghqaakun.
Jerusalem-emun kaasaghtughluni, kaataqaallu ukigyaghaq tumenilnguq Mount Olives-meng, iingunaghmeng maligsaaghtelghuteghllagi quyateghllagughtekat. Iglagtupigllutengllu usuqegkaat Kiyaghneq Jesus-em allaaghlluwhaghtilleghllaganeng esghapakameggneng.
Pikat, "Kiyaghneghem quyasligu Umiilek tagilghii aatghakun Atanghem! Nekeggmelleq qilagmi, usuqnaghhaleklu Kiyaghneq uusqalleghpigaghmelnguq!"
Taagken ilangi Pharisees-et yulghutnilnguut pikaat, "Apeghtughista, maligsaaghteten nepiighesqiki."
Jesus-em pikii, "Ungipaatamsi, nepiighngayaqata, uyghaget akilghuughllagnayaghtut."
Jesus kaasaghtughluni Jerusalem-emun, esghaghyamigu qiyakegkaa.
Pikaa, "Whaa maaten liisimakegkentuq sangutanga aklukegkan kiyaghtesqelluten nekeggmelleghmi! Iwernga maaten liigikepagningitan.
Aghneghet kaannaqnguut anguyagpek amigiiritaghvingllaghlleqaaten uzimun. Aghuliighhnaqngwaat igleghalleq iteghmunllu aanmunllu, kangllulleqaatenllu uzimun.
Naafqelleqaaten, tuququghlleqiitlu yugten mingllutegpek ilunganilnguut, talwa ataasiq uyghak nemininnanghituq. Tamaakut qamaglluteng piyaghqaagut qayughllak liigikenghilken Kiyaghneghem yuguliyaghtuqaqsaqangaten!"
Taagken Jesus iitghaqngami Temple-mun, yuget tukfightulghiitlu akilpegalghiitlu sakritutepiglluki eslatmun aanesquqii.
Ungipaatkii, "Igaqngaaq Akuzitni Igaqegkani Kiyaghneq pikaaguq, 'Mangteghaqa yughaghviguuq yugnun', iwernga elpesi iighaghvingllaghaghsi teglegniightenun!"
Aghhutanga tamaghhaan, Jesus apeghtughikaq Temple-mi. Chief priest-etlu, apeghtughikayugetlu Liilightuusaneng, igleghutistengitallu yuget agghitkengngukangat naten tuqutelleghqameng.
Iwernga tuqutepagningitkaat qayughllak yulghuteghllaget kanglluluku nagatngwaaghutngukangit apeghtuusii.
Aataasimi aghneghmi, Temple-mi, Jesus apeghtughimaluku yugnun, ungipaqimalukullu Pinilghiineng Ungipaneng, chief priest-etlu, apeghtughikayugetlu Liilightuusaneng, siivanllequlluteng takukaat.
Pikaat, "Ungipaatikut kitum qeleghtaten tawaten pisqelluten, nalighmeng kitum qelellghakun tawaten pinguzin?"
Kiimsiqii, "Whangallu aaptaghllamsi. Ungipaataghtengnga,
John-em paaptaayeghillgha Kiyaghneghmeng pingwaa, nalighmeng yugneng?"
Ellmeggneng akuzimghutkelluku, pikat, "Sameng pinaqesta? Kiimsiqumteggu Kiyaghneghmeng pinguniluku, whaten pilleqiinkut, 'Sanganmi ugpeqenghitesteggu John?'
Iwernga, 'Yugneng pingunikumteggu', qamaglluteng yuget milughpagaataghlleqiinkut, qayughllak ugpeqngukangat John uuknaliqistenguniluku."
Enkaam kiimsiqaat nallukniluku naken pingutanga.
Jesus-em pikii, "Whangallu ungipaannaanghitamsi kitumeng qelellengegkaatka tamaavek pikamnun."
Taagken Jesus-em yuget ungipaghaatkii, "Yuuk piitesighaghvigmini grapes-meng piitesighaamalghii. Navghilluku aflengakistenun taagken ilanganun nunam aghulaqluni muluughllakaq.
Grapes-et saghnayaghqaaghsata, qepghaghta kevgaqegkaa aflengakistenun nengini aqfasqelluki. Iwernga aflengakistet qevuutiighluku aghulaqestekaat avangunaan.
Ilanga qepghaghta kevgaqegkaa, ellngallu qevutiighluku, kayngusaakluku aghulaqestekaat avangunaan.
Enkaam pingayiitangat qepghaghta kevgaqegkaa, taana kiitiquluku eslatmun miluutkaat.
Taagken grapes-em piitesighaghvigan yuga pikaq, 'Sanaqsinga? Kevaqnaqaqa whanga katam piniqegkaqa ighneqa, luuraq siivaknayukatgu.'
Iwernga aflengakistet esghaghyamegteggu pikat, 'Una pagitiyaghqaaguq whaken piitesighaghvigmeng, tuqutelteggu enkaam piitesighaghvik whangkuta piliilleqaghput.'
Aanesluku piitesighaghvigmeng tuqutkaat." Taagken Jesus-em aaptekii, "Piitesighaghvilgem salleqakingam taakut aflengakistet?
Tagiluni tuququghlleqii, enkaam piitesighaghvini tuunelleqaa ilangitnun." Nagasamegteggu tawaten pilghii, pikaat, "Kiyaghneghem tawatelluku apeghiightesneghilligu!"
Iwernga esghaamakngwaaghluki aaptekii, "Una Akuzin Igaqegkaq sameng pisiiwa? 'Uyghak mangteghangllaghtet ighsakegkaat, megnunalleghpigaaghtekaaguq uyghak.'
Tamaghhaghmi iqulghii taaggun uyghagkun kagimyaghqaaguq. Iwernga uyghagem ulleghvikegkumigu kina kagimqelleqaa pagulanguluku."
Apeghtughikayugetlu Liilightuusaneng, chief priest-etlu liigikegkat Jesus-mun ellmeng akuzitkengnguniluteng ungipaghaatmikun. Enkaam tawaninginaq tuguyukaat iwernga alikegkiit yuget seghleliighqiinayukata.
Enkaam iiskughtengngwaaqaat Jesus qayughllak tuunyukangat Rome-em governor-nganun, ellnganun nanqigtesqelluku. Tamaaken apalluqluku kayagtekiit riirngistet nagatesqelluku Jesus. Ipapighqesighwaaghluki anaggutesnaqutkesqelluku Jesus akuzillghakun.
Taakut riirngistet pikaat, "Apeghtughista, whangkuta liisimakamken akuzilleghtenllu apeghtughilleghtenllu ipanguut. Atunengwaaq pikayuguuten yugnun, apeghtughaqatenllu ipalleghmeng Kiyaghneghem piyukellghaneng ayuqelghiimeng.
Ungipaataghtikut, Kiyaghneghem Liilightuusaani elqughutngaa llivikilleghqaghput tax-meng Caesar-mun? Llivikiltaa-a nalighmeng pinghitelta?"
Iwernga Jesus-em liisimakegkangi peghqiniqellghit enkaam pikii,
"Kelguvikitengnga coin-meng. Kitum gginaallu, aatghallu coin-meta?" Kiimsiqaat, "Caesar-em."
Pikii, "Tuuniteki Caesar-mun tamaakut Caesar-em pingi, enkaam tuuniteki Kiyaghneghmun tamaakut Kiyaghneghem pingi."
Enkaam riirngistet Jesus akuzillghakun anaggutestepagningitkaat yuget sivungitni. Saghiighayagulluki kiimsiitangi, qallegnaniqat.
Taagken ilangi Sadducees-et tagikat Jesus-mun. Ellngita ugpeqngukangit tuqukat unguvaghyaghqaanghinniluki.
Pikaat, "Apeghtughista, Liilightuusamnni Moses-em igaqegkaqaa whaten, yugem anglegutanga nulightughluni tuqumakan avaqutigpenani, anglegutangan tuguyaghqaqaa nulighqesaqanga avaqutinnaluku anglegutni tuqukaq.
Taawanguq maaghraghvinlek yuget anglegutkullghiit. Nuyekliq nulightughluni tuqukaq avaqutigpenani.
Tuunglighhaan tuguluku ugingighaq, ellngallu tuqukaq.
Pingagayiitangitallu tuguluku, ellngallu tuqukaq. Qenwat qamaglluteng maaghraghvinlegyaget anglegutkullghiit tuqulaghaatkat avaqutigpenateng.
Kinguliiluni aghnaq tuqukaq.
Qamagllutengqun maaghraghvinlegyaget nulighhuluku tugukaqegkangat. Enkaangam kitum nulighqelleqagu aghnaq tuqukat unguvaghtuuskata?"
Jesus-em pikii, "Kiyaghtaalleghmi maaten yuget nulightughaqut, aghnat aang'ghutaqiit.
Iwernga tamaakut Kiyaghneghem itagnaqegkii tuqulleghmeng unguvaghtuusaghqaagut, kiyaghllequtlu nutaghami nunami, tugutunnaanghitut.
Tawani unguvalleghmi yaqulgestun ayuqsaghqaagut tuqunaanghitut. Avaqutaqii Kiyaghneghem, qayughllak tuqulleghmeng unguvaghtekaagut.
Whateghlluwaaq Moses-em ipapighqegkaqii tuqukat unguvaghsaghqaaniluki. Igatgun igaqaqngamigu uqfillegaq kumaghughngalghii whaten pikaaguq, Ataneq 'Kiyaghneqaa Abraham-em, Kiyaghneqaa Isaac-em, Kiyaghneqaa Jacob-em.'
Ellnga Kiyaghneqaat unguvalghiit, qayughllak ellngani qamaglluteng paninang unguvalghiinguut. Ellnga Kiyaghneqenghitaat tuqukat."
Ilangita apeghtughikayuget Liilightuusaneng pikaat, "Apeghtughista, kiimsighlaataqwaaten."
Taagken tetugyagutkaat aapqughaaneghmeng.
Taagken Jesus-em aaptekii, "Sanganmi yuget Christ-a ighneqniiqatgu David-mun?
Igaani Psalms-em David pikaalghii, 'Atanghem Kiyaghneghem pikaqaa Atanqa, Aqumi aghenqignemkun,
kenlanga anguyagten asingiitellemnun itegaghpek.'
David-em tuqluqaa 'Ataneghmeng' enkaam natenmi ighneqelleqagu?"
Yuget ellminun nagatusimaluki, Jesus-em maligsaaghteni pikii,
"Kelengalusi apeghtughikayugneng Liilightuusaneng. Igleghsuneghtuut aalluteng akughtuqameng atkuyaaghmeng, akilpegaghvignillu quyakesugaqut aangwaaghughtekaaluteng. Synagogue-nillu neqenghaghqelghiinillu aqumyuneghtuut aangwaaghughtekat aqumutiitgun.
Esghaghlaataquluki ugingighat mangteghiighaqiit. Taagken pinighniluteng pisqelluteng taakluku yughaghaqut. Tamaaken apalluqluku aghyuullengeghllagyaghqaagut!"
Jesus Temple-mesimaluni, esghapakii aklungilnguut tunusameggneng manilghutagnun kanaghtilghiit.
Taagken esghapakaa aklumalghii ugingighaq manilghutagnun kanaghtilghii maalghugegneng coin-ngiighhaagneng.
Jesus-em pikii, "Ipa ungipaatamsi, una aklumalghii ugingighaq kanaghtinguuq uglaghataghaghluku tamaakuneng aklungilngughneng.
Tamaakut tunquugut aklungighllagmeggneng, iwernga ugingigham aklumaghllagmini qamaglluku tuunaa kiyaghusighqaqsaqeni."
Ilangita maligsaaghtengan akuzitkegkaat Temple-a. Pinighyagutkiit pinighnaghllaget uyghaget, tunusatlu tuunegkat Kiyaghneghmun pinighnaghsaasiqegkiit Temple-mun. Iwernga Jesus-em pikii,
"Tamaakut esghaghteghasi, pilleghqaq kaasaghqaaguq talwa ataasiq uyghak tawanlenguq nemininnanghituq, qamaglluteng ulleghqughyaghqaagut."
Ilangita maligsaaghtengan aaptekaat, "Apeghtughista, qakun tamaakut piyaghqaawat? Sangulleqa liisimakusighqaghput tamaakut piyaghqaaghtekata?"
Kiimsiqii, "Kelengatek, puughtestegpenasi, qayughllak uglaq taginaqnguuq aatqa atuqluku whaten pimaghmeng, 'Whanga Christ-anguunga!' piiqellequtlu, 'Pilleghqaq kaatuq!' Iwernga maligsaqunaki.
Kakavegpenasi nagaququfsiki nunat pillugutnguniluki, nunalgutkullghiitlu pillugutnguniluki. Sivukluni tamaana piyaghqapestaaghuq, iwernga tawaninginaq iqugtelleq pinaanghituq."
Taagken pikii, "Nunat pillugullequt, ataneghpagullghetlu pillugutullequt.
Nani alngunak nunat uvelegtaghllagllequt, neqangisagllagllequt, allegvikikayugetlu aqnighneghet pillequt. Yuget esghaghlleqiit sangwaat qilagami, kakavaataghnalghiit, allaaghlluwhaghyugnalghiitlu.
Iwernga qamaglluki tamaakut pistegpenaki, tugulusi amyuqetaatkelleqiisi. Synagogue-nun aglaallusi nanqiglleqiisi enkaam anusimingllaghlleqiisi. Aglaalleqiisi umiilegnunllu governor-nunllu nanqigtesqellusi whanga apalluqlunga.
Taana pilleghqaqaghsi ungipaqesqellunga whanga.
Enkaangam sumeghtaghaatkekestaghpenaan sameng pilleghqaghsi.
Whanga akuzitkaghqalilleqamsi, peghqinellelilleqamsillu repall anguyagpesi kipullginaaghpagningitiit akuzillesi nalighmeng temnginguninaanghitiit.
Talwa angayuqaghpesi, anglegutegpesi, ilakwaaghpesi, ilakumtaaghpesi uveghpagulleqiisi igleghutistenun, enkaam ilasi tuqulleqiit.
Whanga apalluqlunga tamaghhaghmi yugem ugumikeraaghlleqiisi.
Iwernga naasqughpesineng ataasiq nuyaq iflanaanghituq.
Ugpeqillesi ayepsugitestekufsiki allgeghlleqaghsi unguvalleghsi.
"Tawani esghaqufsigu Jerusalem kangllukangat pilluwaghtet, taawa liisimakelleqaghsi qantaghaqun naafqelleghqaa.
Taagken Judea-melnguut anagniighhaat naayghanun, Jerusalem-emelnguutlu aghulaqelghaat, eslataanilnguutlu itefqaameng pilghaat.
Qayughllak tamaakuni aghneghni Kiyaghneghem aghyuughlleqii Jews-et. Enkaam uuknaliqistet igaquqiit taakuneng aghneghneng qamaglluteng apeghiighllequt.
Seghleghwaaghunaqnguut qumilgetlu mamaghtalgetlu anagniighnaqutkelleghqiit. Seghleliighllagem kaannaqngwaa Israel-em nunanga qayughllak Kiyaghneghem aghyuughnaqngwii yugi.
Ilangi tuqulleqiit savigpagkun, ilangi tuguluki aghulaqulleqiit tamanganun nunanun. Enkaam Gentile-et kayaalqelleqaatlu igleghulleqaatlu Jerusalem, kenlanga pilleghqaat kenletghuutellghanun.
"Taakwaningani sangwaat alingruughnalghiit pillequt siqineghqun, tanqikun, ighaleqetaaghteggun. Nunami, nunataghhaani tamaghhaani yuget alingruughllagllequtlu kukragyugllequtlu sangami kellii qallaghtelleghllaganengllu qagingughtelleghllaganengllu.
Yuget esghaqumegteki aghtughyaghqaanghillghet qilagami qapraghqesleghhiit igleghneghmeggneng, teggellghiighutkeghllaglleqaat saaqutanga nuna. Enkaam alingruughem tuquraagllequt.
Taagken esghaghlleqaat Ighnegha Yugem tagilghii qilagwaaghqun aghtughyaghqaanghillelighlunillu nighughqellelighllaglunillu.
Tamaana tawaten pikestaqan, nekevlusi sivuglleghhaasi, qayughllak yugulillengyaghtungestaghtusi."
Taagken Jesus-em ungipaghaatkii, "Esghaqaghteggu figs-em uqfiga, qamagllukillu uqfilghutet.
Esghaneghpesiki ququngangekestanghata, liisimakaqaghsi kiigyaghtulghii.
Tawateghpigaq qamagtengngwaaghluki aapqanka esghaqufsiki, liisimakelleqaghsi Ataneghpagullgha Kiyaghneghem kaasaghtungestalghii.
Ipa ungipaatamsi, maaten unguvalghiit tuqulaghaatestegpenaki qamaglluteng tamaakut piyaghqaagut.
Qilagenkuk, nunankuk aviighusaghqaaguk, iwernga whanga akuzitenka aviighunnaanghitut.
"Kelengalusi, aghsaghpaagtegpenasi neqenghaghqemmeng, meghuutelleghmeng, nalighmeng sumeghyaligpenasi nunam pinganeng. Tawaten pikufsi taam aghneghem kaatqaghnayukangisi naapleghhiistun.
Taana Aghneq kaasaghqaaguq iingunaghhaanun yugnun nunamelngughnun.
Enkaam kelengatek quunpeng! Yughaghtek anagyaqlegesqelluki tamaakut qamaglluki pikata, nekevyaqlegesqellusi sivungakun Ighneghan Yugem."
Aghhutanga tamaghhaan Jesus apeghtughiiqelghii Temple-mi, iwernga aaneghmini unugmi Mount Olives-metaqelghii.
Unaanguluku yuget qamaglluteng aglaghtuutaqelghiit Temple-mun nagannaluku.
Kaasaghtuungulghii "Neqenghaghqellgha Yeast-aliimangilnguum Neqekrangllam", atilqelghii Passover-meng.
Chief priest-etlu, apeghtughikayugetlu Liilightuusaneng agghitkengngukangat naten tuqutelleghqameng Jesus. Iwernga agghitkelleteng liisimakesunghilkangit yugnun qayughllak alingelghiit seghleliighqiighllagnayukata.
Taagken Tughneghaam iitqaa Judas Iscariot, ilatngalghii qula maalghuk siipneqluku malighsaaghtenun.
Enkaam aleghqughyaghtuqii chief priest-etlu, umiilwaaghitlu Temple-em kelengakistengita naten uveghpagunnaluku Jesus ellngitnun.
Tawaten pinaqellghaneng quyakat enkaam akeqegkaat manililleqniluku.
Judas-em itagnaqluki uveghpagutilleghqangnaqutkegkaq Jesus-meng, iwernga yugtuqami piyugumangilkanga.
Aghneq kaatkaq Neqenghaghqelleghqaanun Yeast-aliimangilnguum Neqekrangllam. Tawani aghneghmi tamaghhaghmeng nengllugutet tuqutiighaqelghiit penniighaghaghmeng Passover-mun.
Enkaam Jesus-em pikakek Peter-enkuk John-enkuk, "Yataaghqesaghtughtegnegu Passover-em neqekaghqaa neghuunnaluta."
Aaptekaak, "Nani yataaghqestesugsigu?"
Kiimsiqakek, "Nagataghtek! Iitquftek neghllagmun, yugem nallaghlleqiistek tugumiilguuq melghutagneng. Malignakesek mangteghamun iitqan,
enkaam mangtegham yuga pinakesek, 'Apeghtughistem aaptaaten, malighsaaghtekullghiini natungaawa neghvigkaghput Passover-mun?'
Taagken mayuulleqiistek qemtamun nunatuqameng nelek, neghuutelleghqamun atughqalwaalek. Tawani yataaghqilghaatek."
Aglaghlutek piyalghiimek sangwaa qamaglluni Jesus-em apellghatun ayuqegkaq, enkaam yataaghqegkaak Passover-em neqekaghqaa.
Neghvigkaq kaasan Jesus-llu apostle-etlu iggasighquutkat neghnaluteng.
Pikii, "Neghelgutkesupigtamsi Passover-em neqnganeng sivutghulluku ikfiqelleghqaqa!
Ungipaatamsi, alla neghyaghqaqenghitaqa taana kenlanga Ataneghpagulleghmini Kiyaghneghem apeghiiqagu uspeqelleni Passover-mun."
Taagken tuguluku qayuusiq, iyamsiqayugvikluku Kiyaghneq, pikaq, "Tuguluku qayuusiq meghvikaataghteggu.
Ungipaatamsi, whaken kenlekluku meghnaanghitaqa wine-a kenlanga Ataneghpagullgha Kiyaghneghem kaatellghanun."
Taagken tuguluku neqekrangllaq, iyamsiqayugvikluku Kiyaghneq, aavgughluku tunquqii, whaten pimiita, "Una yugusiqaqa tuunegkegka elpesi apalluqlusi. Neghaqiteggu neqamikusiiluku whangamnun."
Neneghmeng taaqsameng tawateghpigaq tuunegkii qayuusimelngughmeng wine-meng, whaten pimiita, "Una qayuusiq Kiyaghneghem nutaghaaguq akequsaa aamkun, kuuvelghii elpesi apalluqlusi.
"Iwernga nagatek! Uveghpagutisteka whaantuq, neghelgusighaqaanga!
Kiyaghneghem tawaten uspeqelqaa Ighneghan Yugem tuqulleghqaa. Iwernga seghleghwaaghunaqnguuq taana yuuk uveghpagutiyaghqaq ellnganeng!"
Taagken malighsaaghtet aapqughaaghutkat ellmeggneng nalighteng tawaten piyaghqaatanga.
Taagken malighsaghtet aaghtiiraaghutkat nalighteng angelleghpigaayaghqaatanga.
Jesus-em pikii, "Gentile-et umiilgita atanghutaqiit yuteng, igleghutistengitlu atightesugaqut 'Kayutngit Yuget' tawatenneghiteghngaaghmeng.
Iwernga elpesi tawatesaghqaanghitusi. Itupill akulegpesini angelleghpigaat uyuqlighpigaastun lliighlit, enkaam igleghutista qepghaghtestun lliighli.
Nalikek aangataghaghta, aqumgalghii tipelegni, nalighmeng kepsiiqulghii? Aqumgalghii aangataghaghtuq. Iwernga akulegpesini whanganguuq kepsiiqulghii elpesinun.
"Elpesinguut whangamnitkat nanghiighsaghallemni.
Tamaaken apalluqluku ataneghpagullelitamsi katam Atama tagivallghatun whangamnun.
Enkaam Ataneghpagullemni neghellequsillu meghellequsillu tipelegemni. Aqumellequsillu umiilgusim aqumutiitgun nanqigsaghqaaluki qula maalghuk siipneqluku Israel-em ramkengi."
Jesus-em pikaa Peter, "Simon, Simon! Nagaten! Tughneghaq pilleghqangumaaq Kiyaghneghmeng nanghiiqunaluki ugpeqillesi. Aaftesugiisi whangamneng katam piitesighaghtem avullghatun mallat wheat-neng.
Iwernga yughaatkumaamken Simon, ugpeqillghen pegtefqaan pisqelluku. Enkaam ugpeqenqigtekuvnga, iknaqughsaghyaghqaqaten maligsaaghtelgutegpek ugpeqillghit."
Peter-em pikaa, "Ataneq, maligsaqleggiinaaghsimaamken anusimingllaghvigmun, tuqulgusighnalutenllu!"
Jesus-em pikaa, "Peter, ungipaatamken, unukun pingayuneng nallunqelleqaghpenga sivungani rooster-em qalghilleghqaan."
Taagken Jesus-em aaptekii, "Kayagtaqngamsi manilghutangunasi, aqeftaghaangunasi, nalighmeng kaamngunasi sameng aklumatsi?" Kiimsiqaat, "Aklumangitukut."
Pikii, "Iwernga maaten, kina alngunak manilghutalgukumi, nalighmeng aqeftaghaalgukumi kelqelli. Kina alngunak savigpagiskumi qaasligni akiklukek pikengli.
Ungipaatamsi, igaqngaaq Akuzitni Igaqegkani, 'Ilalkiisimaat Liilightuusat naafqiistengitnun.' Taana Akuzin Igaqegkaq whangamneng ayuquq, enkaam apeghiighyaghqaaghtuq."
Maligsaaghtet pikaat, "Ii-i Ataneq! Whaa maalghuk savigpagek." Jesus-em pikii, "Tawatenginaghngam!"
Jesus-enkut maligsaaghtekullghiit aanluteng Jerusalem-emeng, piiqelleghmegestun aglaqat Mount Olives-mun.
Kaasameng takukameggnun pikii, "Yughaghtek aaghqutaqenghitesqellusi nanghiiqulleghmun."
Uyghagem miluutellghan uyaatulngatun tazingavek aglaqaq unilluki maligsaaghteni. Enkaam segesqughlluni yughaqaq,
"Atamni, piyukellqegkuvgu awiitigu una qayuusiq whangamneng. Iwernga whanga piyukelqa avelghaghluku elpek piyukellghen apeghiighli."
Qilagmeng yaqulgem takuluku iknaqughsaqaa.
Ikfiqeghllagem angtalanganeng taakunginaghhaagneng yughaqaq, qesightellghallu aawestun uqlughqaqaq nunamun.
Yughaneghmeng taaqsami nekevluni malighsaaghteminun piyalghiimi qavaatnguftut, qayughllak qivghullghem paghyughqegkangi.
Pikii, "Sangafsi qavaghaqetsi? Makellusi yughaghtek aaghqutaqenghitesqellusi nanghiiqulleghmun."
Jesus akuzimaluku, Judas-em maghyaghquqii yulghutet ellnganun. (Judas ilatngalghii qula maalghuk siipneqluku maligsaaghtenun.) Takukaa Jesus naaghnaluku.
Taagken Jesus-em aaptekaa, "Judas, naaghsiguu Ighnegha Yugem uveghpagunnaluku anguyaganun?"
Maligsaaghtet Jesus-melnguut liigikluku sangwaa sanaqutanga, aaptekaat, "Ataneq, pilluwaaltekii savigpamteggun?"
Aga naliita savigpagmineng ilefkaghaghtekaa aghenqigneghan sigutnga qepghaghtelaaghan high priest-em.
Iwernga Jesus-em pikii, "Haamangam, tawaten'ngam pitek!" Enkaam saafluku qepghaghtelaaghem sigutnga maamestekaa.
Taagken Jesus-em aaptekii chief priest-et, umiilwaaghi Temple-em kelengakistengita, siivanlleghetlu aqfaaghilghiit ellmineng, "Tuguyaghtuungustengngaa savigpagtuumaghpesi, anagutaghtuumaghpesi nikimqun wayaghniightengulunga?
Aghhutanga tamaghhaan elpesinitaqngama Temple-mi, tugunaqutkumangitaghpesinga. Iwernga una aflukaghsi, qayughllak aghtughyaghqaanghillgha mamlegem igleghutinguuq."
Taagken Jesus tuguluku aghulaqutkaat, aglaatkaat high priest-em mangteghaanun. Uyavaqaanlluni Peter-em maligtekaa.
Courtyard-em qukaani, kumaaqiyameng qerngaghmeng aqumuutkat. Peter-llu akulngitgun aqumegkaq.
Taagken aghnaghaam qepghaghtem esghaghyamigu aqumgalghii kenghegni, esghapagtughluku pikaq, "Unallu yuuk ellnganitkayuguuq!"
Iwernga Peter mesighaqaq, "Aghnami whani, nallukaqa kingangutanga!"
Mulugpenani yugem esghaghluku pikaa, "Elpeklu naliqaaten maligsaaghtengan!" Iwernga Peter-em pikaa, "Yugmi whani, maligsaaghtekenghitaanga!"
Taagken entaqun ataasiq aflu naghughtaquqlu ilangan yugem sagiqutkaa, "Ipapestaaq una yuuk ellnganitkaaguq, qayughllak Gallilee-ghmiinguuq!"
Iwernga Peter-em pikaa, "Yugmi whani, sameng piiquten nallukaqa!" Tawaninginaq tawaten akuzimaluku, rooster-a qalghiqaq.
Atanghem qiivluku esghaqaa Peter iyegkenkun. Taagken Peter-em neqanguqii Atanghem akuzitangi, pikaqegkanga, "Unukun rooster-a qalghightestegpenaan pingayuneng nallunqelleqaghpenga."
Enkaam Peter aanluni qiyaaghwaghllakaq.
Yuget kelengakilghiit Jesus-meng legasiighwaatkegkaatlu qevuutiiqaatlu.
Qiipaghaghmeng iiskek saaplukek tengluwaataatkaat. Taagken pikaat, "Uuknaliqistenguuten. Ungipaatikut kitum tenglugtaten?"
Seghlequughtaakaatlu.
Aghsagu, Jews-et siivanlleghit, chief priest-et, apeghtughikayugetlu Liilightuusaneng qerngughulluteng, Jesus tagitestekaat.
Pikaat, "Christ-angukuvek ungipaatikut." Iwernga pikii, "Ungipaaskumsi, ugpeqnaanghitaghpesinga.
Aaptekumsillu kiimsighnaanghitaghpesinga.
Iwernga qantaghaqun Ighnegha Yugem aqumellequq aghenqigneghakun Aghtughyaghqaanghiteghllagem Kiyaghneghem."
Qamaglluteng aaptekaat. "Awii, Kiyaghneghem Ighneqaten?" Kiimsiqii, "Elpesi taananguniighpesinga."
Taagken pikat, "Taawa liisimakistesughniighutiinkut! Ellnganeng katam nagaqughaghput Kiyaghneghmun Ighneqniluni piiq."
Taagken qamaglluteng taakut agghistet nekevuulluteng Jesus aglaatkaat Pilate-m sivunganun.
Pilate pikaat, "Liitaghput uum yugem seghletun igleghutaqeftii yuput. Tax-meng llivikisnanighaqeftii Caesar-mun, ellminengllu piiquq Christ-anguniluni, umiilek."
Pilate-em aaptekaa, "Umiilkataan Jews-et?" Jesus-em kiimsiqaa, "Elpek taananguniighpenga."
Taagken Pilate-em pikii chief priest-etlu yulghuteghllagetlu, "Una yuuk anaggutellghituq."
Iwernga wata sagiqutkaat, "Tamaghhaani Judea-mi apeghtughilleghmikun seghleliighutesteghllagaqii yuget. Piinlighluni Galilee-mi, whaa maavek kaatuq."
Pilate-em nagalluki aaptekii, "Una yuuk Galilee-ghmiingwaa?"
Liisamigu Jesus, Herod-em igleghutkaaneng pingutanga, aglaatestekaa Herod-mun. Ellngallu Jerusalem-ememelnguq tamaani pilleghni.
Herod-em esghaghyamigu Jesus, quyaghllakaq. Esghaghyupigtaqegkanga qayughllak nagaqughaqegkanga, sighimakegkaallu allaaghlluwhaghtisqelluku.
Enkaam aapqughaaghtaakaa, iwernga Jesus-em kiimsiimangilkanga.
Chief priest-etlu, apeghtughikayugetlu Liilightuusaneng esnevaghluteng ugumiyupiglluteng Jesus anagguteghllagumaniluku pikaat.
Herod-enkut pilluwaghtekullghiit asistaaqaat legasiighwaatkumaan. Taagken aateslukek akitupiglleghhiik atkuyaaghek, uutghutestekaat Pilate-mun.
Tawani aghneghmi Herod-enkuk Pilate-enkuk ilaliighutkak; sivunghani anguyakusalghiik.
Taagken Pilate-em qerngughtestekii chief priest-et, igleghutistet, yugetlu.
Pikii, "Whangamnun tagitaghsi una yuuk qayughllak seghletun ighleghutingunikesi yugnun. Sivugpesini aapqughaaghyaqegka anaggunnilleghpesineng, taawa liigikaqa anaggutellghiteftuq.
Talwa Herod-em anaggunnillghitaa enkaam uutghutestaa whangkunnun. Taawa una yuuk avangituq tuqusaghqaaluni.
Enkaangam aghyuughmigtaasluku itemutesleqaqa."
Ayumiqulleq tamaghhaan Passover-mi, piiqelleghmegestun Pilate-em itemutesaghqaqegkanga ataasiq anusimingllaghaq yugnun.
Iwernga qamaglluteng yulghuteghllaget akilghuutkat, "Tuqutestigu! Barabbas itemutestigu whangkunnun!"
(Barabbas anusimingllaqaqegkangat qayughllak ilatngakaalghii seghleliighqiighllak piiqngan Jerusalem-emi, yugtalleghmunllu.)
Allameng Pilate-em pikii itemutesugniluku Jesus.
Iwernga yuget akilghuukat, "Qaquuraghtestigu, qaquuraghtestigu!"
Pingayiitkun Pilate-em pikii, "Sangan, sameng anaggutkaawa? Aapqughaaghluku liigiksaqegka anaggutellghiteftuq tuqusaghqaaluni. Enkaangam aghyuughmigtaasluku itemutesnaqaqa."
Iwernga araghaatallghat iglagtughtengnginaqaq Jesus qaquuriisqelluku. Qenwat araghaatallghat aaghtikaq.
Enkaam Pilate-em itagnaqegkaa yuget piyukellghat.
Taagken Pilate-m aanestekaa Barabbas yuget piyukellghistun. (Anusimingllaqaqegkangat seghleliighqiilleghmunllu yugtalleghmunllu.) Enkaam Jesus pegtekaa yugnun piyukellghistun pisqelluku.
Taagken Rome-em pilluwaghtengita Jesus aanutkaat. Igleghsimaluteng nallaqaat yuuk, aatgha Simon, Cyrene-eghmii, tagingulghii Jerusalem-emun taagegken nunameng. Pilluwaghtet akuqaghluku, Jesus-em qaquuraa iisqaghmigtesluku maligtestekaat kingunganeng.
Yulghuteghllaget maligtekaat Jesus, ilangita aghnat uupteghllagumaghmeng qiyakegkaat.
Iwernga Jesus-em qiivluki pikii, "Aghniitni Jerusalem-em! Qiyakegpenanga, iwernga qiyakitek elpesineng, avaqutaghpesinunllu.
Qayughllak aghneghet uka taginguut yuget pillequt, 'Quyastekaagut aghnat qumingigalnguut, taghnughhangigalnguut, mamaghtingigalnguut!'
Taagken naayghat pilleqiit, 'Ulleghvikikut!' qemitlu pilleqiit, 'Saapikut!'
Yuget tawaten pikumeng uqfik sungaghyuguluku, sangwaa salleqa kiinqan?"
Tamaanteftuk maalghuk yugek liilightuusameng naafqiikak. Ilangita pilluwaghtet aanutkagket tuqunnalukek maligullukek Jesus-mun.
Kaasameng tawavek atilqelghiimun, "Yugem Naasqwa," tawani qaquuraqaat. Taakuklu yugek liilightuusameng naafqiikak qaquuraqagket, ataasiq aghenqigneghakun, ilanga saghumigneghakun.
Jesus pikaq, "Ataay, seghevutiki, qayughllak naallukut saaqutseng." Pilluwaghtet ateghtiiraaghutkelluki aatkii nengiitkiit.
Nekevgaghmeng yuget esghapakat. Tawani igleghutistet legasiighwaatkegkaat Jesus whaten, "Yuguliiqii ilangi; yeqay ellmineng yugulili Christ-angukumi, Kiyaghneghem Nakmikegkaa!"
Pilluwaghtetlu legasiighwaatkegkaat. Tagitkaat quwaalghiimeng wine-meng,
pikaat, "Umiilkengngukangaten Jews-et, elpeneng katam yuguli!"
Naasqwan quulngakun nekegtekaat whaten igaqngalghii, "Una Umiilkaat Jews-et."
Liilightuusameng naafqiistem aallghan qaquuralgutangan legasiighwaatkegkaa, pikaa, "Christ-anguziin? Elpeneng yuguli, whangkutungllu!"
Iwernga ilangan aghyuughmikaa, "Alikenghisiguu Kiyaghneq? Qerngaamta pingayuni taagken ataasimeng aghyuullengukut.
Naqamenraq whangkutung elqughullutung aghyuullengukung, iwernga una yuuk sameng anaggusimangituq."
Taagken Jesus pikaa, "Jesus, neqamiknakevnga Umiilguluten tagikuvek!"
Jesus-em pikaa, "Ipa ungipaatamken, aghneghmi whani whangamnillequten Paradise-mi."
Aghneghem qukaghaqaallu siqineq kuukgunaniqaq enkaam nuna qamaglluni mamleghqwaaghllakaq kenlanga three-kellaagmun. Safkaaghunllu Temple-melnguq piikaq malghughqelluni.
Taagken Jesus iglagtupiglluni pikaq, "Ataay, taghneghagka aflengakelleghqaghpenun pegtagka!" Tawaten piluni tuqukaq.
Pilluwaghtet umiilwaaghita esghapagluku tawaten pilleq, Kiyaghneq usuqegkaa, "Ipapestaaq una yuuk pinilghiinguuq!"
Yulghuteghllaget qerngughutkat esghapagnaluteng, esghapagluki tawaten pillghet nemeggnun aglaghtuutkat sakimateng tenglugmigumiita.
Qamaglluteng liisimakistengita Jesus-em, aghnatlu ellnganun maligutkat Galilee-meng, uyavaqaanlluteng nekevghaghmeng esghapakiit tawaten pillghet.
Tamaanteftuq yuuk aatgha Joseph, Arimathea-meng pinguftuq Judea-melngughmeng. Yuuk pinilghii, malighqutaqngalghii Liilightuusanun, utaqiingulghiillu Ataneghpagullghanun Kiyaghneghem. Qaywa ilatngaghngaaghmi Agghistenun, itagnaqumangilkangi agghillghit, apeghiiqiitlu Jesus-mun.
Taam yugem Pilate-mun tungsighyaghtuqaa Jesus-em yugusii.
Taagken yugusii qaquurameng iikluku ukigtekaa. Iimgulluku qiipaghaghqun linen-kun, lliifqaa laawaaqakun uyghaghrughllagkun. Taana lliveq atuqumangilnguq.
Aghnat Jesus-mun maligutkat Galilee-meng, lliveghmun maligtekaat Joseph. Tawani esghapakaat naten yugusii llikaatanga. Taagken uteghnighluteng yataaghqegkiit neqnighsaasitlu tepengllaasitlu angighhunnaluki Jesus-em yugusiinun. Aghneqegkanga yataaghqutilleghqam Sabbath-mun, whaa Sabbath piinlighnaqelghii. Enkaam aghnat meghnaalikat Liilightuusat qelellghistun.
Sivulighmi aghneghani santillghem, unaangupiglluku, taakut aghnat lliveghtekat kelqelluki yataaghqegkateng neqnighsaasit.
Lliveghmun kaasalghiimeng uyghagllak paaynganeng ullghitaghngaftuq.
Iteghaasalghiimeng aviiteftuq yugusii Atanghem Jesus-em.
Kukriqutkumaluku samatanga, yugek aliighaghtekak saaghwitgun, aatkiik nighugllagek.
Aghnat alingruughutkat repall gginateng seketestekiit nunamun, yugek aaptekiit, "Sangan ivaghitsi unguvalghiimeng akulngitni tuqukat?
Whaanneghituq; unguvaghsimaaq tuqulleghmeng. Amenqun salin Galilee-melluni ungipaatkaqegkangisi,
'Ighnegha Yugem tuunepestaaghyaghqaqaat seghleghqestenun qaquuriisqelluku, taagken pingayaani aghneghem unguvaghllequq tuqulleghmeng.'"
Taagken aghnat neqanguqiit Jesus-em akuzitangi.
Lliveghmeng uteghnighluteng tamaana qamaglluku aapqaat qula ataasiq siipneqluku apostle-enun, ilangitnunllu maligsaaghtengitnun.
Taakut lliveghtekat Mary Magdala-ghmiinkut, Joanna-nkut, Mary-llu naanga James-em, ilangillu aghnat. Ungipaatkiit apostle-et tamaaken pilleghneng,
iwernga apostle-et sumeghmeggni temngi piniluki pikiit enkaam ugpequmangilkangit.
Naqamenraq Peter nekevluni lliveghmun ketanqukaq. Kaasami lliveghmun qineghtekaq, esghaqii qiipagharaaghinaat linen-et lliluteng. Taagken aglaqaq sumeghtaghaatkumaan Jesus samatanga.
Tawani ataasimi aghneghmi, maalghuk maligsaaghtekek aghulaqegkak nengiighhaghmun aatgha Emmaus, Jerusalem-emeng entaqun maaghraghvinlek miles-ngulghii.
Akuzitkegkaak qamaglluku tamaana tawaten pilleq.
Akuzitkumaluku tamaana pilleq, Jesus-em kaallukek igleghalghusiqakek.
Iwernga nallukegkaak kinangutanga qayughllak Kiyaghneghem liisuqesneghilkanga.
Jesus-em aaptekakek, "Igleghutkelluku sangwaa akuzitkaqestegnegu?" Aghuliiqak, esghaqaalutek qivghungaghllagek.
Taagken aallghan, Cleopas-meng atelgem aaptekaa, "Ellnginaaziin laalightaq Jerusalem-emun nallukilghii tamaaken apeghiiqaneng akugwaaq?"
Aaptekakek, "Sangwaa saa?" Kiimsiqaak. "Jesus Nazareth-eghmii akuzimghhutkaqaghpung. Uuknaliqistenguyaghtuq, qepghallghillu apeghtughillghillu aghtughyaghqaanghisaghtut Kiyaghneghmillu yugnillu.
Chief priest-emtallu igleghutistemtallu tuunegkaqaat Rome-em governor-nganun tuqutesqelluku, enkaam qaquuraghtestekaqaa.
Sighimaknguyaghaghput ellnganun itemunnaqniluku Israel. Taam saaghwakun, una aghneq pingayiitkaa taagken tawaten pilleghmeng.
Ilangita aghnamta saghiighayugsimiinkut. Aghtaghaghaqaallu lliveghlluteng
aviilngaamakangat Jesus-em yugusii. Tagiluteng aapghaat yaqulgegneng esghaghwaalleghteng, yaqulgek ungipaasimakangik aghnat unguvaamaniluku.
Taagken ilaput lliveghlluteng aapghaat tawatengngwaaq aghnat apellghistun, iwernga esghallghitaat Jesus."
Taagken Jesus-em pikakek, "Nallughhaghmeng yugegni! Piyaqnaghhaghmeng ugpeqinaqelleghtek uuknaliqistet akuzitkegkiitneng.
Pikaagut Christ-a ikfiqepestaaghluni tuqulleqniluku iteghvagilgami nighughqelleghminun."
Enkaam Jesus-em piinliisiqluki igaquqiit Moses-enkut, qamagllutengllu uuknaliqistet, liigikestekakek Akuzitneng Igaqegkaneng ellmineng ayuqelghiineng.
Kaasaghtuqat Emmaus-mun, Jesus nagneghsugnighqegkaq.
Iwernga ighlekluku pikaak, "Whangkutegniten, whanikunaqaa mamleggnaqegkanga." Enkaam elkegnitkaq.
Tipelegni aqumelgusighlukek, neqekrangllaq tuguluku iyamsiqayugvikluku Kiyaghneq, ikutaqlukek tuunegkakek.
Taagken Kiyaghneghem liisuqestekaak Jesus-ngutanga, esghaamanghegkenengllu aviitqaghtekaq.
Ellmetegneng pikak, "Qaamggunqun quyaghllagtukung aleghqughaqngamikung tumemi, liigikestaqngamikung Akuzitneng Igaqegkaneng!"
Tawaninginaq yugek nekevlutek uteghniqak Jerusalem-emun. Tawani qerngughutngaftut qula ataasiq siipneqluku maligsaaghtet, tamaakutlu ellngitnilnguut.
Kaasayek taakut ungipaatkagket maligsaaghtek, "Ataneq unguvapestaaghumaaq tuqulleghmeng! Aliighvikumaallu Simon!"
Taagken yugek aapqaak tumemellutek sangwaa sakaatanga, natenllu liisuqelleghtek Ataneq neqekrangllaq aavgughaqngagu.
Yugek ungipamsukumaluku tawaten pilleq, Jesus ellnga katam nekevghaftuq akulngitni, pikii, "Nekeggmelleq elpesinilli!"
Upughluteng alingruuqat, sumeghmeggni esghaanniluteng taghneghameng pikat.
Iwernga Jesus-em aaptekii, "Sangafsi alingruughetsi? Sangan aygughitiqetsi?
Esghaqaghtekiqun iigenkallu itegankallu, whanganguunga. Saaflunga liisimakelleqaghpesinga, qayughllak taghneghak kemekragituklu neghqwaaghituklu, esghaghaghpesinga whanga pilguunga."
Tawaten piluki Jesus-em kelguvikegkii iigminengllu itegaminengllu.
Iwernga ugpeqngwaaghumangilkangat qayughllak quyaghllagulghiitlu saghiighayugllagulghiitlu. Enkaam aaptekii, "Whani sameng neghyaghqiitsii?"
Tuunegkaat gaaqameng iqallugmeng,
tuguluku neghegkaa esghaamanghitni.
Taagken Jesus-em pikii, "Elpesinitngulunga whaten ungipaatkaqamsi: Sangwaat qamaglluteng whangamneng ayuqelghiit igaqegkat apeghiighyaghqaagut, Moses-em Liilightuusaanilnguut, uuknaliqistet igaqegkiitngilnguut, psalms-enilnguutlu."
Taagken umyugiit liigikestekii Akuzitneng Igaqegkaneng.
Pikii, "Whaten igaqegkaaguq: 'Christ-a ikfiqepestaaghyaghqaaguq, taagken pingayaani aghneghem unguvapestaaghyaghqaaguq tuqulleghmeng.'
Whatenllu igaqegkaalghii: 'Maligsaaghtengi ungipaqillequt Aatghakun, piinlighluteng Jerusalem-emeng taagken tamaghhaanun ramkenun. Ungipaasaghqaqiit avuteghqelluki seghleghqennaniisqelluki Kiyaghneghmun seghevutesqelluki.'
Elpesi liisimakistenguusi ikfiqellemnun, tuqullemnun, unguvaghtestellemnun.
Enkaam taawa kayaglleqagka Atama akequsakek elpesinun. Iwernga utaqiilghaasi maani Jerusalem-emi, kenlanga aatesfikelleghpesinun aghtughyaghqaanghilleghmeng qilagmeng pamaken."
Taagken aghulaqutkii uyavantulangatun Bethany-m, tawani iiggeni nengugulluki quyastekii.
Quyasimaluki unitkii, Kiyaghneghem qilagmun mayuutestekaa.
Tawani manigughluku uteghniqat Jerusalem-emun quyallelighllagluteng,
enkaam iiwleng Temple-metaqelghiit Kiyaghneq usuqaqegkangat.
