Koʼãva hína umi Jesucristo ypykue . Haʼe David ha Abraham ñemoñare vaekue .
Abraham , Isaac ru vaekue ; Isaac , Jacob ru ha Jacob katu Judá ha tyvýra kuéra ru .
Judá , Fares ha Zérah ru , ha isy kuéra Tamar . Fares , Hesrón ru ; Hesrón , Aram ru ;
Aram , Aminadab ru ; Aminadab , Nahasón ru ; Nahasón , Salmón ru ;
Salmón , Booz ru , ha Booz sy Rahab . Booz , Obed ru ha isy katu Rut . Obed , Jesé ru ,
ha Jesé , mburuvicha guasu David ru . David , Salomón ru ha isy katu Urías rembirekore .
Salomón , Roboam ru vaekue ; Roboam , Abías ru ; Abías , Asá ru ;
Asá , Josafat ru ; Josafat , Joram ru ; Joram , Ozías ru ;
Ozías , Jotam ru ; Jotam , Ahaz ru ha Ahaz , Ezequías ru .
Ezequías , Manasés ru ; Manasés , Amón ru ; Amón , Josías ru .
Josías , Jeconías ha tyvýra kuéra ru . Upérõ Israelgua kuéra ojereraha vaekue tembiguái ramo Babilóniape .
Upe rire , ou vaekue Salatiel , Jeconías raʼy . Haʼe Zorobabel ru vaekue .
Zorobabel katu Abihud ru ; Abihud , Eliaquim ru ; Eliaquim , Azor ru .
Azor , Sadoc ru ; Sadoc , Aquim ru ; Aquim , Eliud ru ;
Eliud , Eleazar ru ; Eleazar , Matán ru ; Matán , Jacob ru .
Jacob , José ru ; ha José María ména . María hína , Jesús hérava Cristo , sy .
Upéicha jajuhu oĩha 14 ñemoñare Abraham guive David peve ; ha 14 , David guive Israelgua Babilóniape ojereraha ramo guare peve ; ha 14 avei upe guive , ou peve Cristo .
Jesucristo ou ramo guare kóicha vaekue : Isy María omeʼẽma iñeʼẽ omenda haguã Josére . Ha oiko mboyve oñondive , María ojejuhu hye guasuha Espíritu Santo rupi .
José katu , kuimbaʼe ijoheipyréva , nomoherakuã vaiséi chupe . Oheja reise moʼãnte chupe , avave oikuaaʼỹre .
Koʼã mbaʼe ombojere aja iñakãme , ojehechauka chupe iképe Ñandejára remimbou , ha heʼi chupe : — José , David ñemoñare , ani rekyhyje reraha haguã ne rembirekorã Maríape . Pe mitã haʼe oguerekótava niko Espíritu Santo puʼaka rupi ou .
María imembýta ha rembohérata pe mitã Jesús . Haʼe hína upe oguenohẽtava hetã guápe hembiapo vaikuégui .
Koʼã mbaʼe ojehu oiko haguã hekoitépe upe Ñandejára heʼi vaekue maranduhára rupi :
“ Kuñataĩ imarãʼỹva hye guasútaha imemby kuimbaʼéta . Oñembohérata Emanuel , ( heʼiséva “ Tupã ñane ndive ” ) . ”
José opáyvo , ojapo Ñandejára remimbou heʼi haguéicha chupe , ha ogueraha hembirekorã Maríape .
Oikoʼỹre oñondive imemby , ha José ombohéra Jesús .
Jesús ou ypy vaekue táva Belénpe , oĩva Judea yvýpe , mburuvicha guasu Herodes oikovépe ramo guare . Upérõ , oguahẽ Jerusalénpe , kuarahy resẽ guio , karai kuéra oikuaáva umi mbaʼe ojehútava mbyja kuérare omaʼẽvo .
Ha oporandu hikuái upépe : — Moõpa oime pe mitã ou vaekue Israelgua kuéra ruvicha guasurã ? Rohecha niko kuarahy resẽme mbyja chupe omohenondéva , ha roju romombaʼe guasúvo chupe .
Mburuvicha guasu Herodes oikuaávo upéva ipyʼa tarovaite , ha Jerusalengua avei .
Upémarõ , mburuvicha guasu ohenoika paʼi ruvicha kuérape , Moisés rembiapoukapy mboʼeha kuérape , ha oporandu chupe kuéra mamópa ou vaerã raʼe pe Mesías .
Haʼe kuéra heʼi chupe : — Táva Belénpe , oĩva Judea yvýpe . Maranduhára péicha omoĩ vaekue kuatiápe heʼi ramo guare :
“ Ha nde Belénreiméva Judá yvýpe , na ne michĩvéimbaʼeveichave ramotáva kuéra apytépeupe tetã megua . Nde hegui osẽtapeteĩ mburuvicha guasuoisãmbyhýtavache retã Israel . ”
Upérõ , Herodes ohenoika haʼeñoháme umi karai arandúpe . Ha oporandu chupe kuéra arakaʼetépa ohecha raʼe hikuái pe mbyja .
Upéi omondo chupe kuéra Belénpe heʼívo : — Tapeho ha peikuaa porã moõpa oime pe mitã . Pejuhu rire , peju che momarandu , che avei aha haguã amombaʼe guasu chupe .
Mburuvicha guasu oñeʼẽmbami rire , umi karai ojeʼói . Ha pe mbyja ohecha vaekue hikuái kuarahy resẽvo , oho henonderã nguéra , opyta peve pe mitã oĩha ári .
Umi karai arandu tuicha ovyʼa ohechávo pe mbyja .
Ha oikévo pe óga ryepýpe , ohecha hikuái pe mitãme , isy María ndive . Oñesũ ha omombaʼe guasu chupe hikuái . Upéi oguenohẽ ikarameguãgui ha omeʼẽ chupe óro , insiénso ha mírra ryakuã porã .
Ha Tupã omomarandu rire chupe kuéra iképe ani haguã oho Herodes rendápe , ojeʼói hikuái hetãme ambue tape rupi .
Oho rire umi karai arandu , peteĩ Ñandejára remimbou ojehechauka Josépe iképe , ha heʼi chupe : — Epáy ha epuʼã . Eraha ne ndive pe mitã ha isy , ha pyaʼe tereho Egíptope . Epyta upépe che romomarandu peve . Herodes ohekaukáta hína pe mitã ojuka haguã .
Upévo José opáy . Pe pyharépe voi ogueraha pe mitã ha isy Egíptope .
Ha opyta hikuái upépe Herodes omano meve . Péicha ojehu oiko haguã hekoitépe upe Ñandejára heʼi vaekue maranduhára rupi : “ Egíptogui ahenói vaekue che Raʼýpe . ”
Herodes ohecha kuaávo umi karai arandu ombotavy hague chupe , ipochy eterei . Upévare , ojukaukapaite mitã kuimbaʼe ombotyʼỹva guive mokõi áño , oikóva Belénpe ha ijerekuévo . Umi mitã ojejuka karai arandu kuéra omombeʼu haguére chupe mbaʼe árapepa ohecha raʼe hikuái pe mbyja .
Ha péicha oiko , ojehu haguã hekoitépe maranduhára Jeremías omoĩ vaekue kuatiápe :
Oñehendu Ramámetasẽ ha jaheʼo soro . Raquel ojaheʼo hínaimemby kuérare , ha omanomba haguére hikuáindohejái avavépeomyangapyhy chupe .
Herodes omano riréma , peteĩ Ñandejára remimbou ojechauka Josépe iképe , Egíptope . Ha heʼi chupe :
— Epáy ha epuʼã . Eraha pe mitã ha isy , ha tereho jey Israélpe . Omanombáma umi ojukase vaekue pe mitãme .
Upévo José opuʼã , ha ogueraha pe mitã ha isy , Israélpe .
José oikuaávo Arquelao oĩha mburuvicha guasúrõ itúva Herodes rendaguépe , okyhyje oho haguã upépe . Ha Tupã omomarandu chupe iképe oho haguã yvy Galiléape .
Oguahẽvo upépe , oho oiko peteĩ táva hérava Nazarétpe . Ha péicha ou ojehu umi maranduhára heʼi vaekue , Jesús oñemboherataha Nasaréno .
Umíva umi árape Juan Bautista oñemoñeʼẽ yvy ojeikoʼỹháme , Judéape .
Ha heʼi : — Pembyasy pene angaipa ha peheja . Hiʼaguĩma hína Tupã sãmbyhy yvágagui oúva .
Ko Juan rehe niko maranduhára Isaías oñeʼẽ vaekue , omoĩ ramo guare kuatiáre kóicha : “ Peteĩ osapukáivayvy ojeikoʼỹháme : ‘ Pembosakoʼi Ñandejárape haperã , pejapo chupe tape ikarẽʼỹva . ’ ”
Juan ao ojejapo kaméllo raguekuégui ha ikuʼa jokuaha vakapígui . Ha hembiʼu vaekue tuku ha eíra kaʼaguy .
Opavave Jerusalén ha Judeagua osẽ hendápe ohendu haguã iñeʼẽ , ha péicha avei umi Jordán rembeʼy rupi oikóva .
Oñemombeʼu hembiapo vaikuégui ha Juan omongarai chupe kuéra ysyry Jordánpe .
Juan ohechávo umi fariséo ha Saduséo kuérava hetaha oúva oñemongarai haguã , heʼi chupe kuéra : — Peẽ mbói ñemoñare ! Máva piko heʼi peẽme ikatúne haguã pekañy upe ñenupã Tupã omboútavagui ?
Peikóke ojehecha porã haguã pende rehe pejevyha Ñandejára gotyo .
Ani peimoʼã peje haguére “ Ore niko Abraham ñemoñare ” ndojehu moʼãiha peẽme mbaʼeve . Cháke haʼe peẽme , Tupã ikatuha koʼã itágui jepe ojapo Abrahámpe iñemoñarerã .
Cháke , hácha ojeitýtama yvyra rapóre . Opa yvyra hiʼa porãʼỹva guive , ojeitýta ha oñemombóta tatápe .
Che niko añetehápe ýpe pomongarai , pembyasy haguére pene rembiapo vaikue . Upe oútava che rire katu pene mongaraíta Espíritu Santo ha tatápe . Haʼe ipokatuve che hegui , ha chéve ndaijái ipy reheguánte jepe arahávo chupe .
Pála ipópe ombovevéta pe ikogaʼa raʼỹi hakãngue reígui . Ha oñongatúta pe haʼỹingue ha ohapýta pe hakãngue rei , peteĩ tata arakaʼeve ogueʼỹtavape .
Jesús osẽ Galiléagui ha oho Juan rendápe , ysyry Jordánpe , haʼe omongarai haguã chupe .
Ha Juan nomongaraiséigui Jesúspe heʼi chupe : — Nde uvei niko chéve che mongarai vaerã . Ha piko nde reju che rendápe ?
Jesús katu heʼi chupe : — Marãve ndoikói . Iporã niko jajapopa hekoitépe Tupã oipotáva . Ha Juan ojapo Jesús heʼi haguéicha chupe .
Jesús oñemongarai rire ha osẽvo upe ýgui , yvága ojepeʼa ha Jesús ohecha Tupã Espíritu , oguejýva hiʼári pykasúicha .
Upévo oñehendu peteĩ oñeʼẽva yvágagui , ha heʼíva : — Kóva hína che raʼy ahayhúva , che aiporavo vaekue .
Upe rire Espíritu ogueraha Jesúspe yvy ojeikoʼỹháme , upépe Aña oipyʼa raʼã haguã chupe .
Ohasa 40 ára ha pyhare pukukue hoʼuʼỹre mbaʼeve , upe rire iñembyahýi .
Upépe Aña oñemboja Jesús rendápe oipyʼa raʼã haguã chupe , ha heʼi : — Nde ramo añete Tupã raʼy , ere koʼã itágui toiko mbujape .
Ha Jesús katu ombohovái chupe ha heʼi : — Ñandejára Ñeʼẽme heʼi : “ Ndahaʼéi tembiʼu añónte oikotevẽva yvypóra oikove haguã , opa ñeʼẽ Tupã jurúgui osẽva rehe avei oikotevẽ . ”
Upéi katu Aña ogueraha chupe táva marangatu Jerusalénpe , ha ohupi chupe pe Tupao ijyvatevehápe ,
ha heʼi chupe : — Nde ramo añete Tupã raʼy , ejepoi oakãvo . Ñandejára Ñeʼẽme niko heʼi : “ Tupã heʼíta hemimbou kuérapeoñangareko haguã nde rehe . Ipópe haʼe kuéra nde rupíta , ani haguã reñepysãngánte jepe . ”
Jesús katu heʼi chupe : — Ñandejára Ñeʼẽme niko heʼi avei : “ Ani reipyʼa raʼã Tupã nde Járape . ”
Ipahápe , Aña ogueraha chupe peteĩ yvyty ijyvatéva ruʼãme . Ha upégui ohechaukapa chupe umi tetã yvy arigua , ha umi mbaʼeta ipype oĩva .
Ha heʼi chupe : — Ameʼẽmbáta ndéve koʼã mbaʼe , reñesũ ramo che renondépe ha che mombaʼe guasu .
Jesús katu heʼi chupe : — Tereho koʼágui Sataná . Ñandejára ñeʼẽme niko heʼi : “ Tupã nde Jára renondépe reñesũ vaerã , ha chupe añónte remombaʼe guasu vaerã . ”
Upépe Aña oheja chupe . Ha oguahẽ Jesús rendápe Tupã remimbou kuéra oúva oipytyvõ haguã chupe .
Jesús ohendúvo Juan oñemyakãsã hague , oho jey yvy Galiléape .
Osẽ táva Nazarétgui ha oho opyta Cafarnaúmpe , peteĩ táva oĩva yguasu rembeʼýpe , Zabulón ha Neftalí ñemoñare kuéra ypýpe .
Upéva ojehu oiko haguã hekoitépe umi mbaʼe maranduhára Isaías omoĩ vaekue kuatiáre heʼi ramo :
Zabulón ha Neftalíñemoñare kuéra yvyopytáva yguasu gotyoysyry Jordán mboypýri ! Nde , yvy Galiléa , ambue tetãgua oikohápe !
Umi yvypóra nde pypegua , oiko vaekue pytũmbýpe , ohecha tesape tuicháva . Tesapeha peteĩ ohesapévaumi omanóma vaekuéichaoikóvape .
Upe guive Jesús oñepyrũ oñemoñeʼẽ ha heʼi : — Pejevy Tupã gotyo . Hiʼaguĩma hína ñesãmbyhy yvágagui oúva .
Jesús oguata jave oikóvo yguasu Galiléa rembeʼy rupi , ohecha mokõi ojoryvýpe , Simón hérava avei Pedro ha Andréspe . Haʼe kuéra niko pira renohẽha , ha oity hína hikuái pyaha ýpe .
Jesús heʼi chupe kuéra : — Peju che moirũ , ha che pomboʼéta penohẽ haguã pende rapichápe jejopy vaígui .
Upepete voi oheja hikuái umi pyaha , ha oho hendive .
Ha Jesús ohovévo upégui , ohecha jey mokõi ojoryvývape , Santiago ha Juan , Zebedeo raʼy kuérape . Haʼe kuéra oĩ hína itúva ndive ha omyatyrõ umi irréd kuéra kanóape . Jesús ohenói chupe kuéra ,
ha upepete voi oguejy hikuái ikanóagui , oheja itúvape , ha omoirũ Jesúspe .
Jesús oiko yvy Galiléa rupi , ha oporomboʼe umi judío kuéra tupao rupi . Haʼe omoherakuã marandu porã oñeʼẽva Tupã sãmbyhýre . Hetápe avei omonguera opaichagua mbaʼasy ha mbaʼe vaígui .
Jesús herakuã opa rupi yvy Siria tuichakue . Ha ojegueru chupe opaichagua hasýva ha hete rasýva , umi mbaʼepochy poguýpe oikóva , itarováva ha umi ijapapágui oguataʼỹva . Ha Jesús omonguera chupe kuéra .
Heta oĩ ohóva Jesús rapykuéri Galiléagui , Decápolis , Jerusalén , Judea ha Jordán mboypýrigui .
Ohechávo Jesús hetaha umi ijatýva , ojupi peteĩ yvytymíme ha upépe oguapy . Hemimboʼe kuéra oñembyaty ijerekuévo ,
ha Jesús oñepyrũ omboʼe chupe kuéra heʼívo :
“ Ovyʼa vaerã umi ohecha kuaáva imboriahuha ipyʼapýpe , chupe kuéra guarã hína ñesãmbyhy yvágagui oúva .
Ovyʼa vaerã umi ohasa asýva , Tupã voi omyangapyhýta chupe kuéra .
Ovyʼa vaerã umi ojejapoʼỹva , Tupã omeʼẽta chupe kuéra yvy imbaʼe teerã .
Ovyʼa vaerã umi Tupã rembipotánte oipotáva ojehu , haʼe omeʼẽta chupe kuéra opa oikotevẽva .
Ovyʼa vaerã umi oiporiahurerekóva hapichápe , Tupã oiporiahurerekóta chupe kuéra .
Ovyʼa vaerã umi ipyʼa potĩva , haʼe kuéra ohecháta Tupãme .
Ovyʼa vaerã umi oporomoingo porãva , Tupã oguerekóta chupe kuéra itaʼýra ha itajýra ramo .
Ovyʼa vaerã umi ohasa asýva Tupã rembipota ojapógui , chupe kuéra guarã hína ñesãmbyhy yvágagui oúva .
Pevyʼa vaerã pejejaʼo ha pehasa asy ramo , ha ojeʼe ramo pende rehe opa mbaʼe vai , che ndive peikógui .
Pevyʼa ha pende pyʼa rorýke , tuicha jopói oñemeʼẽtagui peẽme yvágape . Peẽicha avei , maranduhára kuéra ohasa asy vaekue peẽ mboyve . ”
Peẽ niko jukýicha hína ko yvy ári . Juky naheʼẽvéi ramo niko ndaikatu véima oñemoheʼẽ jey , naiporã véima mbaʼeverã . Upévare , okápe oñemombo ha oñepyrũmba hese .
Peẽ niko mbaʼe rendýicha hína ko yvy ári . Peteĩ táva oĩva yvyty ruʼãme niko ndaikatúi ndojehecháivo .
Avave niko nomyendýi mbaʼe rendy ha upéi omoĩ mbayru guýpe térã tupa guýpe . Yvate katu oñemoĩ , ohesape haguã óga ryepýpe oĩvape .
Péicha aveíke , peñehaʼã peẽ pehesape opavave renondépe . Ha haʼe kuéra ohechávo pene rembiapo porãngue , omombaʼe guasúta pende Ru , yvágape oĩvape .
Ani peimoʼã che aju hague amboyke haguã Moisés rembiapoukapy térã umi mbaʼe maranduhára kuéra oporomboʼe vaekue . Che ndajúi amboykévo umíva , aju umíva ojehupa haguã hekoitépe .
Añete haʼe peẽme , yvága ha yvy oĩ aja , mbaʼevete asy ndojepeʼa moʼãi Moisés rembiapoukapýgui , ojehupa peve umi mbaʼe ipype oĩva .
Upévare , upe omboykéva Tupã rembiapoukapy ha ojapoʼỹva pe michĩvéva jepe , ha oporomboʼéva péicha ojejapo haguã , upévata pe michĩvéva Tupã oporosãmbyhyhápe yvágape . Upe Tupã rembiapoukapy ojapo ha oporomboʼéva katu , tuicháta Tupã oporosãmbyhývo yvágape .
Che haʼe peẽme ikatutaha peguahẽ yvágape Tupã oporosãmbyhyhápe , peẽ peñehaʼãve ramo pejapo Tupã rembipota , umi Moisés rembiapoukapýre oporomboʼévagui ha fariséo kuéragui .
Peẽ peikuaa yma ojeʼe hague pende ypy kuérape : “ Aníke reporojuka . Pe oporojukáva oñembojovake vaerã . ”
Che katu haʼe peẽme : Opavave oñembojovake vaerã ipochy haguére hapicha ndive . Ha oimérõ heʼíva hapichápe ‘ Nde výro ’ upéva ojereraha vaerã karai kuéra renondépe . Ha pe heʼíva hapicháre ‘ Nde aña raʼy ’ upéva ohóta ochyryry aña retãme .
Upévare , rerahakuévo hína ne mbaʼe kuaveʼẽ altárpe ha nemanduʼa sapyʼa nde rapicha ipyʼa vaiha ne ndive ,
eheja ne mbaʼe kuaveʼẽ pe altar renondépe ha tereho nde rapicha rendápe . Eñemoĩ porã raẽ hendive ha upéi katu eju altárpe ha emeʼẽ ne mbaʼe kuaveʼẽ .
Oimérõ nde rerahaséva ñembojovakehápe , tapére ikatu aja gueteri , eñehaʼã eñemoĩ porã hendive . Upeichaʼỹrõ , pe mbojovakehára ne meʼẽta mburuvichápe , ha mburuvicha ne moingéta yvyrakuápe .
Añetehápe haʼe ndéve , upégui neresẽ moʼãi neremyengoviapái peve viru pehẽngueminte jepe ndéve hembýva .
Peẽ peikuaa ojeʼe hague yma : “ Ani reporomyakã ratĩ . ”
Che katu haʼe peẽme : Oimeraẽ omaʼẽva peteĩ kuñáre ha oguerekose chupe , upéva ku oikómarõ guáicha hendive ipyʼapýpe .
Upévare , nde resa nde reitýtarõ angaipápe , enohẽ ha mombyry emombo . Iporãve niko oñehundi nde rete michĩ raʼymi , aña retãme rejeity rangue nde rekovete .
Ha nde po nde reitýtarõ angaipápe katu eikytĩ , ha mombyry emombo . Iporãve niko oñehundi nde rete michĩ raʼymi , aña retãme rejeity rangue nde rekovete .
Ojeʼe vaekue avei : “ Oimeraẽ opoíva hembirekógui , omeʼẽ vaerã chupe kuatia heʼíva opoiha chugui . ”
Che katu haʼe peẽme : “ Peteĩ kuimbaʼe opoírõ hembirekógui , ha ndahaʼéi ramo omendaʼỹ vaerã haguére ojuehe hikuái , hese opẽta ágã hembirekore oporomyakã ratĩrõ omenda jeývo . Pe kuimbaʼe hese omendáva , oporomyakã ratĩta avei hína . ”
Peikuaa avei ojeʼe hague pende ypy kuérape yma : “ Ani repyrũ ne ñeʼẽ Ñandejára renondépe remeʼẽ vaekuére . ”
Che katu haʼe peẽme : Ani pemeʼẽ pene ñeʼẽ mbaʼeveichavérõ . Ani yvágare , cháke upéva Ñandejára guapyha ,
térã yvýre , cháke upéva ipyenda . Ani Jerusalén rehe , upévako mburuvicha guasu Tupã táva .
Pene akãre jepe ani pemeʼẽ pene ñeʼẽ . Peẽ niko ndaikatúi , peteĩ pene akãraguénte jepe pemyapatĩ térã pemohũ .
Peje uvei ‘ Hẽe ’ , térã ‘ Nahániri ’ . Pejeve ramo , upéva ou Pe Ivaívagui .
Peikuaa ojeʼe hague : “ Oimeraẽ ohesa mombúva ramo hapichápe , chupe ojehesa mombu vaerã . Ohãiʼo ramo hapichápe , chupe oñehãiʼo vaerã . ”
Che katu haʼe peẽme : “ Ani pemyengovia pe ivaíva ojapóvape pende rehe . Oĩ ramo nde rova petéva , eheja ta nde rova pete jovái .
Oĩ ramo nde rerahaséva mbojovakehápe oipeʼaségui ndehegui nde ao , eheja togueraha nde ahoja avei .
Oĩ ramo oguerojaukaséva ndéve imbaʼe pohýi 1 legua , eraha chupe 2 legua .
Oimérõ ombaʼe jeruréva ndéve , emeʼẽ chupe upe ojeruréva . Oĩ ramo ombaʼe poruséva , eiporuka chupe . ”
Peikuaa avei ojeʼe hague : “ Ehayhu nde rayhúvape , ha na nde aʼéi vaerã nde rayhuʼỹvare . ”
Che katu haʼe peẽme : “ Pehayhu umi pende rayhuʼỹvape , ha peñemboʼe umi pene mbohasa asývare .
Péicharõ peẽ pehechaukáta pejoguaha pende Ru yvágape guápe . Haʼe niko oheja kuarahy ojope peteĩcha iñaña ha imarangatúvape guarã , ha ogueru ama hembiapo porã ha hembiapo vaívape guarã .
Mbaʼéicha piko Tupã omyengoviáta peẽme , peẽ pehayhúrõ umi pende rayhúvapente ? Umi viru ombyatýva táva Roma peguarã jepe niko péicha oiko .
Ha peẽ peñeʼẽrõ umi peikuaávapente , piko mbaʼe iporãva oĩ upévape ? Umi Tupãre ojeroviaʼỹva jepe niko péicha ojapo .
Pene marangatúke peẽ , pende Ru yvágape oĩva imarangatuháicha . ”
Pejapóvo oimeraẽ mbaʼe Tupãme pemombaʼe guasu haguã ani pejapo opavave rovake pejechauka haguã . Upéicha pejapo ramo pende Ru oĩva yvágape nomyengoviái chéne peẽme mbaʼevépe .
Upévare , peipytyvõ ramo oikotevẽvape ani pemoherakuã opa rupi , ojapoháicha umi hova mokõiva umi tupaoha rupi , térã umi okaháre . Haʼe kuéra péicha ojapo oñeñeʼẽ porã haguã hese kuéra . Añetehápe haʼe peẽme , chupe kuéra niko oñemyengoviapáma oñemyengovia vaerã .
Peẽ peipytyvõ ramo oikotevẽvape , ani peheja oikuaa pende rapicha pehayhuvéva .
Kirirĩháme pejapo , ha péicha pende Ru ohecháva mbaʼépa pejapo kirirĩháme , omyengoviáta peẽme pene rembiapokue .
Peẽ peñemboʼe jave , ani peñemboʼe umi hova mokõi vaicha . Haʼe kuéra niko ñemboʼyhápe oñemboʼe umi judío kuéra tupao rupi , térã umi tape ojuasaha rupi ojehechauka haguã opavavépe . Añetehápe haʼe peẽme , chupe kuéra niko oñemyengoviapáma oñemyengovia vaerã .
Peẽ peñemboʼéta vove katu , peike pende kotýpe , pemboty pene rokẽ , ha peñemboʼe pende Rúpe pene añoháme . Ha pende Ru ohecháva mbaʼépa pejapo pene añoháme , omyengoviáta peẽme pene rembiapokue .
Peñemboʼe jave ani pene ñeʼẽ heta rei , ojapoháicha umi Tupãre ojeroviaʼỹva . Haʼe kuéra niko oimoʼã oñeʼẽ heta haguére Tupã ohendutaha chupe kuéra .
Ani pejapo haʼe kuéra ojapoháicha . Pende Ru niko oikuaáma voi pene remikotevẽ , peẽ pejerure mboyve chupe .
Upévare , kóicha peñemboʼe vaerã : Ore Ru yvágape reiméva , toñemombaʼe nde réra marangatu .
Eju ore sãmbyhy , tojejapo ne rembipotayvy ári yvágape guáicha .
Emeʼẽ oréve ore rembiʼurãko árape guarã .
Eheja rei oréveore rembiapo vaikue , ore roheja reiháichaopavave ore reheojapo vai vaekuépe .
Aníkena rehejáteirojepyʼa raʼã . Ore peʼa uvei ivaívagui .
Peẽ peheja rei ramo pende rehe ojapo vaívapa , pende Ru yvágape oĩva oheja reíta avei peẽme ivaíva pejapo vaekue hese .
Ndapehejái reíri ramo katu , umi pende rehe ojapo vaíva , pende Ru oĩva yvágape ndoheja rei moʼãi peẽme pene angaipa .
Ndapeʼúi jave mbaʼeve Tupãme pemombaʼe guasu haguã , ani peñembohovasy umi hova mokõi vaicha . Haʼe kuéra niko péicha ojapo ojechauka haguã ndoʼúi jave hína mbaʼeve . Añetehápe haʼe peẽme , chupe kuéra niko oñemyengoviapáma oñemyengovia vaerã .
Peẽ ndapeʼúi jave mbaʼeve Tupãme pemombaʼe guasu haguã , pejovahéi ha peñakãkarãi ,
ani haguã avave ohechakuaa ndereʼuiha mbaʼeve Tupãme remombaʼe guasu haguã . Nde Ru añónte ohecháta pe ne añoháme rejapóva . Haʼe ohecha kuaáta ndéve ha omyengoviáta ndéve ne rembiapokue .
“ Ani pembyaty mbaʼeta ko yvy ári , tiguaʼã hoʼupahápe ha opa mbaʼe itujuhápe , ha mondaha oikehápe omonda haguã .
Pembyaty uvei mbaʼe reta yvágape , tiguaʼã hoʼupaʼỹháme ha opa mbaʼe itujuʼỹháme , ha mondaha oikeʼỹháme omonda haguã .
Pe oĩháme ne mbaʼe reta , upépe avei remoĩta nde pyʼa . ”
Ñande resa niko hína pe ñande rekove omyesakãva . Nde resa hesãi ramo , omyesakãta nde rekove .
Nde resa nahesãi ramo katu , nde rekove iñipytũmbáta . Ha pe omyesakã vaerãva ndéve nde rekove iñypytũ ramo , piko mbaʼeichaiteve hypyʼũta ndéve pe pytũ .
Avave ndaikatúi ijára mokõivo . Ndaijaʼéine peteĩre ha ohayhúne pe ambuépe , térã ombojeroviáne peteĩme ha ojahéine pe ambuére . Ndaikatúi ñambojerovia Tupãme ha virúpe oñondive .
Upévare haʼe peẽme : Ani pejepyʼapy mbaʼépa peʼúta térã mbaʼépa pemondéta peikove haguã . Ñande rekove ngaʼu piko nambaʼe guasuvéi tembiʼúgui ? Ha ñande rete umi aógui ?
Pemaʼẽ umi guyra árare ovevéva . Haʼe kuéra noñemitỹi , nomonoʼõi ha noñongatúi mamove . Opáichavo , pende Ru yvágape oĩva omongaru chupe kuéra . Peẽ niko mbaʼe guasueteve chugui kuéra .
Máva piko pende apytégui ojepyʼapy haguére ikatúne ombojoapy hekove michĩ raʼymínte jepe ?
Maerã piko pejepyʼapy pemonde vaerãre ? Pemaʼẽ umi yvoty ñúme guáre , mbaʼéichapa okakuaa , ombaʼapo ha ojapoʼỹre mbaʼeve .
Che haʼe peẽme , mburuvicha guasu Salomón jepe opa ijeguaka reheve naiporãi vaekue umi yvoty iporãháicha .
Ha Tupã péicha omondérõ umi kaʼavo ñúme opuʼãva koʼágã , ha koʼẽrõ ojehapýtava tatakuápe , koʼyteve pene mondéta peẽme , peẽ tekove jeroviaʼỹ .
Upévare , ani pejepyʼapy ha peje : ‘ Mbaʼéiko jaʼúta ? Mbaʼéiko ñamboyʼúta ? Mbaʼéiko ñamondéta ? ’
Opa koʼã mbaʼére niko ojepyʼapy umi Tupãre ojeroviaʼỹva . Peẽ katu niko oĩ pende Ru yvágape oikuaáva peikotevẽha koʼã mbaʼére .
Upévare , pejepyʼapy uvei Tupã sãmbyhýre pejapo haguã hembipota . Upéi oñemeʼẽta peẽme opa koʼã mbaʼe avei .
Ani pejepyʼapy koʼẽrõguáre , peheja umíva koʼẽrõrã . Ani pembojoʼa jepyʼapy peteĩ árape ijehegui voínte oguerúvape .
Ani pemoĩ vai pende rapichápe , ndapeipotái ramo Tupã pene moĩ vai peẽme .
Tupã pene moĩ vaíta peẽme , peẽ peporomoĩ vaiháicha . Ha peẽ pejapoháicha pende rapicháre Tupã ojapóta pende rehe .
Mbaʼéicha piko rehecha pe yvyra kuʼi nde ryvy resápe oĩva , ha nderehechái pe yvyra poguasu nde resápe voi rerekóva ?
Mbaʼéicha piko eréta nde ryvýpe : “ Taipeʼa ndéve pe yvyra kuʼi nde resápe oĩva ” , nde voi rereko ramo peteĩ yvyra poguasu nde resápe ?
Nde , tekove rova mokõi ! Eipeʼa raẽ pe yvyra poguasu nde resape oĩva rehecha porã haguã , ha upéi reipeʼa haguã pe yvyra kuʼi nde ryvy reságui .
Ani pemeʼẽ umi mbaʼe imarangatúva jaguápe , aníntemo ojere pende rehe ha pende suʼupa . Ani peity pene mbaʼe jeguaka kurépe , aníntemo opyrũmba rei hese .
Pejerure , ha Tupã omeʼẽta peẽme . Peheka ha haʼe ojuhukáta peẽme , pembota Tupã rokẽ ha haʼe oipeʼáta peẽme .
Ojerurévape niko oñemeʼẽ , ohekáva katu ojuhu , ha pe okẽ ombotávape ojepeʼa .
Peẽ piko , pende raʼy ojerure ramo peẽme mbuja pemeʼẽta chupe ita pehẽngue ?
Térã ojerure ramo peẽme pira , pemeʼẽta chupe mbói ?
Peẽ pene rembiapo vaíva Tupã renondépe , pemeʼẽ kuaa ramo iporãva pende raʼy kuérape , koʼyteve pende Ru yvágape oĩva omeʼẽta iporãva umi chupe ojerurévape .
Upévare , pejapo pende rapicháre upe peẽ peipotáva haʼe kuéra ojapo pende rehe . Upévape heʼipaitéma Moisés rembiapoukapy ha maranduhára kuéra kuatia ñeʼẽme oĩva .
Peikéke pe okẽ poʼi rupi . Cháke ipy hína upe okẽ ha ipe upe tape ohóva aña retãme . Ndahasýi upe tape rupi jaiko ha heta umi oikéva upe okẽ rupi .
Upe okẽ ha upe tape ohóva tekovetépe katu ipoʼi ha hasy upe rupi jaiko . Ha pokã umi ojuhúva pe okẽ .
Peñeñangarekóke maranduhára japu pene rendápe oúvagui . Ijape guio ojogua ovechápe , ipyʼapýpe katu aguara guasu ñarõ .
Hembiapokuére peikuaáta chupe kuéra . Ndojepoʼói niko úva ñuatĩ mátagui , térã ígo ñuatĩ pytãgui .
Ha péicha , yvyra iporãva hiʼa porã . Umi yvyra ivaíva katu hiʼa vai .
Ndaikatúi pe yvyra iporãva hiʼa vaívo , térã pe yvyra ivaíva hiʼa porãvo .
Opa yvyra ndahiʼa porãiva oñekytĩva ha oñemombo tatápe .
Ha péicha , hembiapokuére peẽ pehecha kuaáta mávapa umi maranduhára japu .
Ndahaʼéiko umi chéve heʼíva : “ Karai , karai ” , oikétava yvágape Tupã oporosãmbyhyhápe . Umi ojapóva che Ru yvágape oĩva rembipotánte oikéta .
Oguahẽvo pe ára heta umi heʼítava chéve : “ Karai , karai , nde rérape niko roñemoñeʼẽ vaekue . Nde rérape roity vaekue mbaʼepochy hetágui , ha nde rérape rojapo heta mbaʼe hechapyrãva ” .
Upévo haʼéta chupe kuéra : “ Arakaʼeve ndapoikuaáiva . Pejei che ypýgui peẽ tekove ahẽ . ”
Upévare , pe ohendúva che ñeʼẽ ha ojapo upe haʼéva , ojogua ku karai iñakã porãvape hogarã omopuʼãva vaekue ita ári .
Upéi ou oky ha okakuaa umi ysyry . Yvytu hatã oipeju ha ojejapipa pe ógare . Péicharõ jepe ndoʼái , oñemboguapýgui ita ári .
Pe che rendúva ha ndojapóiva che haʼéva katu , ojogua ku tekove tavýpe , omopuʼã vaekue hogarã yvykuʼi ári .
Upéi ou oky ha okakuaa umi ysyry . Yvytu hatã oipeju ha ojejapipa pe ógare ha upépe hoʼa , oñembyaipaite .
Jesús oñeʼẽmba rire , opavave ohecha ramo joaite mbaʼéichapa haʼe omboʼe chupe kuéra .
Jesús niko nomboʼéi omboʼeháicha umi Moisés rembiapoukapy mboʼeha . Haʼe oporomboʼe ku noikotevẽi ramo guáicha avavére oporomboʼe haguã .
Jesús oguejy yvytymígui ha heta umi ohóva hapykuéri .
Oñemboja hendápe peteĩ kuimbaʼe ijaipáva , ha oñesũ henondépe ha heʼi chupe : — Che Jára , nde reipotárõ che mongueráne che mbaʼasýgui .
Jesús opoko hese ha heʼi chupe : — Aipota . Ekuera ! Ha upepete , ojei chugui ikuru vai , ha okuera .
Ha Jesús heʼi chupe : — Aníke emombeʼu avavépe . Tereho uvei ejehechauka paʼípe , ha eikuaveʼẽ Ñandejárape umi mbaʼe Moisés heʼi vaekue oñekuaveʼẽ vaerãha , ojehecha haguã rekueramaha .
Jesús oikévo táva Cafarnaúmpe , peteĩ mburuvicha Romagua oñemboja hendápe . Ojerure Jesúspe oipytyvõ haguã chupe
heʼívo : — Karai , che rembiguái niko oime ógape . Ijapapaite ha oñeno hasyete .
Jesús heʼi chupe : — Aháta amonguera chupe .
Pe ñorãirõhára ruvicha katu heʼi : — Karai , máva piko che , nde reike haguã che rógape ? Eréntena okuerataha , ha che rembiguái okueráta .
Che niko aĩ mburuvicha poguýpe , ha areko avei che po guypegua . Ha peteĩme haʼérõ oho haguã , upéva oho . Ambuépe haʼérõ ou haguã , upéva ou . Ha haʼérõ che rembiguáipe ojapo haguã haʼéva , ojapo .
Jesús ohendúvo upéva tuicha oguerohory , ha heʼi umi hendive oĩvape : — Añetehápe haʼe peẽme , Israelgua kuéra apytépe jepe ndajuhúiva peichaite peve ojeroviáva Tupãre .
Ha haʼeve peẽme : Heta oĩ oútava kuarahy resẽ guio ha kuarahy reike guio ha oguapýtava mesápe Abraham , Isaac ha Jacob ndive pe karu guasúpe oikótava Tupã oporosãmbyhy vove yvágape .
Umi oĩ vaerã moʼã vaekue upépe katu , oñemosẽta okápe pytũmbýpe . Ha upépe ojaheʼo soróta ha hãi mante omopururũta .
Upéi Jesús heʼi pe ñorãirõhára ruvichápe : — Tereho nde rógape , ha upe rerovia haguéicha toiko ndéve . Ha upepete okuera pe hembiguái .
Jesús oho Pedro rógape ha upépe ojuhu Pedro rembireko sýpe oñenóva tupápe , iñakãnundúgui .
Ha opokóvo ipóre , pe akãnundu opi chugui . Upépe haʼe opuʼã ha oñemoĩ ohecha mbaʼépa Jesús oikotevẽ .
Ha oguahẽvo pyhare , ojereraha Jesús rendápe heta oĩva mbaʼe pochy poguýpe . Iñeʼẽmente Jesús omosẽ umi mbaʼepochy ha omonguera avei opa hasývape .
Kóicha ojehu , oiko haguã hekoitépe maranduhára Isaías kuatiañeʼẽ heʼíva : “ Haʼe oipeʼapa ñande hegui ñane mbaʼasy ha ogueraha opa mbaʼe hasýva ñandéve . ”
Jesús ohechávo ojerepaha hese opavave , heʼi hemimboʼe kuérape ombohasa haguã chupe yguasu mboypýri .
Ha peteĩ Moisés rembiapoukapy mboʼeha oñemboja Jesús rendápe ha heʼi chupe : — Mboʼehára , che romoirũta mamo rehohápe .
Jesús heʼi chupe : — Aguaraʼi niko oguereko ikeha , ha guyra kuéra hupa . Che , yvypóraicha aju vaekue katu , ndarekói mamo ambojeko haguã che akã .
Peteĩ hemimboʼe kuérava katu heʼi chupe : — Che Jára , che rejána taha raẽ tañotỹmi che ru .
Jesús katu heʼi chupe : — Eju katu che moirũ . Eheja umi omanómava toñotỹ umi omanóvape .
Jesús ojupi peteĩ kanóape ha hemimboʼe kuéra oho hendive .
Ha peichaháguinte , oipeju pe yguasúpe peteĩ yvytu ne ratãva , ha pe y pochy oikepa pe kanóape . Jesús katu oke hína .
Upépe hemimboʼe kuéra omombáy Jesúspe ha heʼi chupe : — Ore Jára , ore pytyvõmína . Jaʼyguy niko ñaína .
Jesús katu heʼi chupe kuéra : — Mbaʼére piko peichaite peve pekyhyje ? Pejeroviaʼi eterei niko Tupãre . Upépe Jesús opuʼã ha oñemboʼy . Ojaʼo pochy pe yvytu ha pe ýpe , ha opi pe yvytu ha oguapy pe y .
Hemimboʼe kuéra katu oñemondyipa ha oporandu ojupe : — Mávatepa kóva , ko yvytu ha yguasu jepe iñeʼẽ rendúva chupe ?
Jesús oguahẽvo yvy hérava Gadárape , oĩva yguasu mboypýri , mokõi kuimbaʼe osẽ umi tyvy paʼũgui ha ohuguãitĩ chupe . Umi mokõi oĩ mbaʼepochy poguýpe , ha ndaipóri upe rupi ohasáva chugui kuéra .
Hatã osapukái hikuái ha heʼi : — Aníke rejapo ore rehe mbaʼeve , Tupã Raʼy . Reju piko ore mbohasa asývo ára paha oguahẽ mboyve ?
Namombyrýi upégui oĩ heta kure okarúva hína ,
ha umi mbaʼepochy heʼi Jesúspe : — Ore mosẽtarõ , eheja oréve toroike umi kure retepýpe .
Ha Jesús heʼi chupe kuéra : — Tapeho . Ha umi mbaʼepochy osẽ umi kuimbaʼégui ha oho oike umi kure retepýpe . Upepete , hetakue umi kure oho ojepoi ýpe , ha upépe omanomba .
Umi kure rerekua katu pyaʼe oho ha omombeʼu opa mbaʼe itávape , ha mbaʼépa ojehu umi kuimbaʼépe , mbaʼepochy poguýpe oiko vaekuépe .
Ha tavagua maymáva osẽ oho Jesús rendápe . Ha oguahẽvo haʼe oĩháme , ojerure asy hikuái chupe oho haguã upégui .
Jesús ojupi peteĩ kanóape ha ohasa pe yguasu mboypýri ha oguahẽ pe táva haʼe oiko haguépe .
Upépe , ojegueru chupe tupápe peteĩ ijapáva . Ha ohechávo Jesús mbaʼéichapa haʼe kuéra ojerovia hese , heʼi pe hasývape : — Néike che raʼy . Ne angaipa ojeheja reíma ndéve .
Upépe , umi Moisés rembiapoukapy mboʼeha heʼi ipyʼapýpe : “ Heʼiʼỹ vaerã niko heʼi . Ojahéi niko Tupãre ku hendaguépe oĩrõ guáicha . ”
Ha Jesús ohecha kuaágui mbaʼépa heʼi hína hikuái , heʼi chupe kuéra : — Mbaʼére piko ivaíva pembojere peína pene akãme ?
Mbaʼépa ndahasyive jaʼe ko kuimbaʼépe : “ Ojeheja reíma ndéve ne angaipa ” , térãpa “ Epuʼã ha eguata ” ?
Néi , ahechaukáta peẽme koʼágã che , yvypóraicha aju vaekue , ikatuha aheja reívo iñangaipa oimeraẽvape ko yvy ári . Ha upévo heʼi pe ijapávape : — Epuʼã . Ehupi nde rupa ha tereho nde rógape .
Upépe pe ijapáva opuʼã , ha oho hógape .
Ohechávo upéva , oñemondyipa opavave ha omombaʼe guasu Tupãme haʼe omeʼẽ haguére yvypórape peichagua puʼaka .
Jesús oho upégui , ha ohasakuévo viru oñemeʼẽháme Roma peguarã ypy rupi , ohecha peteĩ kuimbaʼe hérava Mateo oguapýva hína upépe . Heʼi chupe : — Eju che moirũ . Mateo opuʼã ha oho hendive .
Ha Jesús oguapy jave mesápe , Mateo rógape , ou oguapy Jesús ha hemimboʼe kuéra ndive umi viru ombyatýva Rómape guarã , ha heta herakuã vaíva avei .
Fariséo kuéra ohechávo upéva heʼi Jesús remimboʼe kuérape : — Mbaʼéicha rupi piko pene mboʼehára oguapy okaru viru mbyatyha ha iñangaipáva ndive ?
Jesús ohendu upéva ha heʼi chupe kuéra : — Hesãiva noikotevẽi pohãnohárare , hasývante .
Tapeho peikuaa mbaʼépa Tupã heʼise rakaʼe iñeʼẽme heʼírõ : “ Che aipota peiporiahurereko pende rapichápe , pemymbajuka rangue chéve . ” Che ndajúi ahenóivo heko jojávape , hembiapo vaívapente .
Upéi Juan Bautista remimboʼe kuéra oñemboja Jesús rendápe , ha oporandu chupe : — Fariséo kuéra ha ore ave , niko rohasa jepi ára roʼuʼỹre mbaʼeve . Mbaʼére piko ne remimboʼe kuéra ndaupéichai ?
Jesús heʼi chupe kuéra : — Peẽ piko peimoʼã peteĩ omenda ramóva irũ nguéra oñembyasytaha haʼe oĩ aja hendive kuéra imendahápe ? Nahániri . Ágãnte oguahẽne ára iporeʼỹvo haʼe , ha upépe katu ohasáne hoʼuʼỹre mbaʼeve .
Avave niko nombovyvýi ao pehẽngue pyahu ao tujáre . Pe ipyahúva oñyñýine ha omondoro jeýne pe itujáva , ha upekuévo omondoro tuichave .
Kaguy pyahu niko noñembohyrúi kaguy ryru tujápe . Péicha ojejapórõ umi kaguy ryru osoróne ha oñehundíta pe kaguy ha umi hyru . Upévare , kaguy oñembohyru vaerã kaguy ryru pyahúpe , ha péicha mokõivéva oiko aréta oñembyaiʼỹre .
Jesús oñeʼẽ aja chupe kuéra hína , oguahẽ hendápe peteĩ myakãhára judío kuérava . Oñesũ henondépe ha heʼi chupe : — Che rajy niko omano ramoite . Nde reho ramo remoĩ nde po hiʼári , oikove jeýta .
Jesús opuʼã ha oho hendive , ha hemimboʼe kuéra ndive .
Peteĩ kuña katu , hasýva ojapóma 12 áño ha huguy mantéva , oñemboja Jesús rehe hapykue guio ha opoko ijao ruguáire .
Pe kuña niko heʼi ipyʼapýpe : “ Ijao rehénte jepe apokórõ , akueráta . ”
Jesús katu oñembojere , ha ohechávo pe kuñáme heʼi chupe : — Néike , che rajy . Che rehe rejerovia haguére rekuera . Ha upepete pe kuña okuera .
Ha oguahẽvo Jesús pe myakãhára rógape , ohecha umi mimby mbopuha oñembosakoʼíva ñeñotỹrã ha hetápe ojaheʼo joáva .
Heʼi chupe kuéra : — Pesẽmba koʼágui . Ko mitãkuña niko nomanói , okénte hína . Ha opukapa hese hikuái .
Omosẽmba rire opavavépe , Jesús oike pe mitãkuña oĩháme . Ipojái ipóre ha upévo pe mitãkuña opuʼã .
Ha opa upe jerekuévo herakuã pe ojehu vaekue .
Jesús osẽvo upégui oho haguã , osẽ hapykuéri mokõi ohechaʼỹva , osapukáiva chupe : — Ore poriahurerekomína , nde David raʼy !
Ha oike rire Jesús hógape , oguahẽ hendápe umi ohechaʼỹva . Ha Jesús oporandu chupe kuéra : — Peroviápa che ikatuha pomonguera ? Haʼe kuéra heʼi chupe : — Roguerovia , ore Jára .
Upévo Jesús opoko umi hesáre , ha heʼi : — Toiko upe peẽ perovia haguéicha .
Ha okuera umi hesa ha ohecha porã jey . Jesús heʼi jey-jey chupe kuéra : — Aníke avave oikuaa kóva .
Haʼe kuéra katu , osẽmi vovénte upégui , opa rupi omoherakuã upe Jesús ojapo vaekue hese kuéra .
Umi ohechaʼỹa osẽ aja , ojegueru Jesús rendápe peteĩ kuimbaʼe iñeʼẽngúva , mbaʼepochy oguerekógui chupe ipoguýpe .
Ha Jesús omosẽvo chugui pe mbaʼepochy , pe iñeʼẽngúva oñepyrũ oñeʼẽ . Ha opavave oñemondyipa ha heʼi : — Arakaʼeve ndajahecháiva mbaʼeve peichagua Israélpe .
Umi fariséo katu heʼi : — Umi mbaʼepochy ruvicha voi niko hína pe ohejáva chupe omosẽ umi mbaʼepochýpe .
Upéi Jesús ohasa oikóvo peteĩ távagui ambuépe . Ha mamo oĩháme itupao kuéra , upépe haʼe oporomboʼe . Omoherakuã avei marandu porã Tupã sãmbyhyha ára rehegua , ha omonguera opaichagua hasývape .
Ha ohechávo hetaha umi ijatýva , tuicha oiporiahurereko chupe kuéra . Ohecha kuaa , haʼe kuéra ikaneʼõ ha ikangypaha ku ovecha herekuaʼỹvaicha .
Ha heʼi hemimboʼe kuérape : — Ajépa tuicha pe kokue ha heta hiʼa , omonoʼõ vaerãnte mbovy .
Upévare , pejerure pe kóga járape tombou umi ou vaerãme omonoʼõ .
Jesús ohenói umi 12 hemimboʼépe ha omeʼẽ chupe kuéra pokatu omosẽ haguã mbaʼepochy , ha omonguera haguã opaichagua mbaʼasy .
Péicha hína umi 12 apóstol réra : tenondete Simón hérava avei Pedro , ha tyvýra Andrés . Upéi Santiago ha tyvýra Juan , Zebedeo raʼy kuéra .
Felipe ha Bartolomé , Tomás ha Mateo , viru ombyatýva Roma peguarã . Avei Santiago , Alfeo raʼy ha Tadeo .
Oĩ avei Simón , hetã rayhúva , ha Judas Iscariote , pe upéi omoñuhã vaekue Jesúspe .
Jesús omondo hembiaporãme koʼã 12 kuimbaʼépe kóicha omboʼe rire chupe kuéra : — Aníke pehótei judioʼỹva oikoha rupi térã peguahẽ Samariagua táva kuéra rupi .
Tapeho uvei Israelgua rendápe , ku ovecháicha okañymbáva .
Tapeho pemyerakuã hiʼaguĩmaha ñesãmbyhy yvágagui oúva .
Pemonguera hasýva , pemoingove jey omanóvape , pemonguera umi hete aipávape ha pemosẽ mbaʼepochy opavavégui . Peẽme niko oñemeʼẽ rei ko pokatu , ani pejerure hese mbaʼeve .
Ani peraha viru pende jehe ,
térã vosa oimehaichagua tapére guarã , térã pende ao pembojopyru haguã , térã pende py rehegua , térã yvyra pende po pegua . Opa ombaʼapóva niko oñemongaru vaerã voínte .
Peguahẽvo peteĩ távape térã oimeraẽ henda ojeikohápe , peheka ikatu vaerãvare pejerovia ha pepyta hógape , pesẽtaha ára peve .
Ha hógape peguahẽvo , pemomaitei umi upépe oikóvape .
Ha umi upepegua pene moguahẽ porã ramo , pejerure Tupãme upépe oĩ haguã pyʼa guapy , peichaʼỹ ramo katu , anínte pejerure .
Ha na pene moguahẽséi ramo térã na pene renduséi ramo katu , pesẽ pe óga térã pe távagui , ha peityvyro pende pýgui pe yvytĩmbo .
Añetehápe haʼe peẽme , ágã ára pahápe chupe kuéra oñenupã pohyivéta umi táva Sodoma ha Gomórrape oiko vaekuégui . ,
Peikuaáke che pomondoha ku ovecháicha aguara guasu apytépe . Upévare pene arandu vaerã mbóicha ha pene mirĩ vaerã pykasúicha .
Peñangarekóke pende jehe , cháke oĩta pene myakãsãva ha pene moĩva mburuvicha kuéra pópe , ha pene mbyepotíva itupao kuéra rupi .
Ha che remimboʼe haguére peẽ , pejereraháta sãmbyhyhára ha mburuvicha guasu kuéra renondépe . Péicha , peẽ peñeʼẽta che rehe chupe kuéra , ha umi judioʼỹvape avei .
Ha pene moĩvo hikuái mburuvicha kuéra pópe , ani pejepyʼapy mbaʼépa térã mbaʼéichapa peñeʼẽta . Ijávo peẽme peñeʼẽ haguã , Tupã omeʼẽta peẽme mbaʼépa pejéta .
Ha ndahaʼe moʼãi peẽ , peñeʼẽtava . Pende Túva Espíritu oñeʼẽta pende juru rupi .
Oĩta omeʼẽva tyvýra teépe jepe ojejuka haguã , ha oĩta túva omeʼẽva taʼýrape . Mitã nguéra opuʼãta túva kuérare , ha ojukaukáne .
Che remimboʼe haguére peẽ , avave ndaijaʼe moʼãi pende rehe . Pe che rehe ojeroviáva ipaha peve katu , oikovéta .
Oĩ ramo pene muñáva peteĩ távagui , tapeho ambuépe . Añetehápe haʼe peẽme nda pe japopa moʼãiha pene rembiapo táva kuéra Israelgua rupi , che , yvypóraicha aju vaekue , aju jey mboyve .
Ndaipóri niko temimboʼe mbaʼe guasuvéva imboʼeháragui , ha ndaipóri tembiguái mbaʼe guasuvéva ijáragui .
Upévare , peteĩ temimboʼe ovyʼa vaerã ohupytýrõ imboʼehárape , ha peteĩ tembiguái ijárape . Óga járare ojeʼérõ Beelzebú , , piko mbaʼe ndojeʼe moʼãi umi hóga guáre ?
Ani pekyhyje avavégui . Ndaipóri okañýva ojehechaʼỹ vaerã ha oñemíva ojekuaaʼỹ vaerã .
Ko che haʼéva peẽme pytũmbýpe , oñehendúne ára sakãme . Ha upe che haʼéva peẽme pende apysápe , peguerosapukái óga ári guive .
Ani pekyhyje umi pende reténte ojukávagui , ha ikatuʼỹva ohundi pene ánga . Pekyhyje uvei Tupãgui , ikatúva ohundi pene ánga ha pende rete aña retãme .
Noñemeʼẽi ngaʼu piko mokõi guyraʼimi viru pehẽnguemíre . Opáichavo , peteĩnte jepe nomanói pende Túva ndoipotái ramo .
Pene akãrague peteĩ-teĩ jepe niko haʼe oikuaapa .
Aníke aipo ramo pekyhyje , peẽ niko mbaʼe guasu eteve hína heta guyraʼígui .
Oimeraẽ heʼíva opavave renondépe che rehe ojeroviaha , che añeʼẽne hese che Ru , yvágape oĩvape .
Ha oimeraẽ heʼíva opavave renondépe nda che kuaaiha , che avei haʼéne che Rúpe , yvágape oĩva renondépe , ndaikuaaiha chupe .
Ani peimoʼã che aju hague pyʼa guapy agueru haguã ko yvy ári . Ndajúi agueru haguã pyʼa guapy , ñorãirõ uvei katu .
Che aju amoingo vaívo taʼýra itúva ndive , mitãkuña isy ndive ha tembireko iména sy ndive .
Ha péicha , pende rogagua voi pende rerekóta ijaʼeʼỹha ramo .
Pe itúva térã isýpe ohayhuvéva che hegui , ndaikatúi oiko che remimboʼe ramo . Ha upe ohayhuvéva taʼýra térã tajýrape che hegui , ndaikatúi oiko che remimboʼe ramo .
Ha pe ohupiʼỹva ikurusu ijapére che moirũ haguã , upéva ndahaʼéi che mbaʼe .
Pe hekovére hakateʼỹva , omanóta . Pe che rehe ojeroviáva ha hekovére nahakateʼỹiva katu , ojuhúta tekovete .
Oimeraẽ peẽme pene moguahẽ porãva , che moguahẽ chéve . Ha upe chéve che moguahẽva , omoguahẽ avei che mbouharépe .
Omoguahẽva maranduhárape , maranduhára haguére haʼe , upéva ohupyty vaerã jopói Tupãgui oúva maranduhára kuérape . Ha pe omoguahẽva peteĩ imarangatúvape , imarangatúgui haʼe , upéva ohupyty vaerã jopói Tupãgui oúva imarangatúvape .
Oimeraẽ omeʼẽva hiʼymínte jepe koʼã che remimboʼépe , añetehápe haʼe peẽme ndopyta moʼãiha hekoviaʼỹre chupe .
Ha Jesús oheko mboʼepa rire umi 12 hemimboʼépe , osẽ oho upégui , oporomboʼe ha oñemoñeʼẽ haguã umi táva upe rupigua rupi .
Juan oĩva upérõ yvyra kuápe , ohendu umi mbaʼe Cristo ojapóva . Upémarõ omondo hemimboʼe kuéra apytégui Jesús rendápe .
Haʼe kuéra oporandu chupe : — Nde piko hína pe Juan heʼi vaekue outaha , térã rohaʼarõ vaerãpa ambuépe ?
Jesús heʼi chupe kuéra : — Tapeho peje Juánpe koʼã mbaʼe peẽ pehecháva ha pehendúva peína .
Pemombeʼu chupe ohechaʼỹva ohecha jeyha , ijypíva oguata porãha , ipire aipáva okueraha , ohenduʼỹva ohendu jeyha , omanóva oikove jeyha ha imboriahúvape oñehendukaha marandu porã .
Ovyʼaiténe umi ipyʼa ojerovia porã tapiáva che rehe .
Juan remimboʼe kuéra ohokuévo , Jesús oñepyrũ oñeʼẽ hese opavavépe , ha heʼi : — Peẽ pesẽ ramo guare peho yvy ojeikoʼỹháme , mbaʼe pehecha haguãpa peho raʼe ? Pehechápa raʼe takuapi yvytu ombovaváva ? Nahániri .
Maerã aipo ramo peho ? Pehópa pehecha peteĩ kuimbaʼe oñemonde jeguapávapa ? Peẽ niko peikuaa porã umi oñemonde jeguáva oikoha mburuvicha guasu kuéra rógapente .
Amo ipahápe , mbaʼe aipo ramo pesẽ pehecha ? Peteĩ maranduhárape , ajépa . Upéicha añete . Ha pejuhu peteĩ mbaʼe guasuvéva maranduháragui katu .
Juan rehe niko Ñandejára Ñeʼẽme heʼi : “ Che amondo che ñeʼẽ rerahahane renonderã , ombosakoʼi haguã ndévende raperã . ”
Añetehápe haʼe peẽme , ndaipóri yvypóra kuéra apytépe mbaʼe guasuvéva Juan Bautístagui . Opáichavo , pe michĩvéva Tupã oisãmbyhyhápe , upéva mbaʼe guasuve chugui .
Juan Bautista ouha ára guive koʼágã peve , heta ivaíva ojejapo ñesãmbyhy Tupãgui oúvare , ha heta oĩ mbaretépe upéva omoingoséva .
Juan ou mboyve niko maranduhára kuéra ha Moisés rembiapoukapy imanduʼa ñesãmbyhy Tupãgui oúvare ,
ha peẽ peroviase ramo umíva ñeʼẽ , Juan hína maranduhára Elías , pe ojeʼe vaekue outaha .
Ohendúvake tojapysaka porã .
Mávarepa ikatu ambojoja umi koʼagãgua ? Ojogua umi mitã pe okáre oñembojarúva ha osapukáiva ojupe :
heʼívo : “ Rombopu niko peẽme mimby ha ndapejerokýi , ropurahéi peẽme purahéi jaheʼo ha napenerasẽi . ”
Ou niko Juan , ndokarúiva ha ndoʼúiva kaguy , ha peje hese oguerekoha mbaʼepochy .
Upéi katu aju che , yvypóraicha aju vaekue , akaru ha haʼúva kaguy , ha peje che rehe , che karu ha che kaʼuha , aikoha umi heko añáva ndive ha umi viru omonoʼõva Roma peguarã ndive . Tupã arandu niko ojehecha ñane rembiapokue rupi .
Upéi Jesús oñepyrũ oñeʼẽ pochy umi távare hetave mbaʼe hechapyrãva ojapo haguépe . Umi upepegua niko nombyasýi iñangaipa . Ha Jesús heʼi :
— Ejererekóke nde , táva Corazín ! Ejererekóke nde , táva Betsaida ! Táva Tiro ha Sidónpe ajapo rire umi mbaʼe hechapyrãva ajapo vaekue pende pype , ymáma ojere vaerã moʼã hikuái Tupãme , ha omonde vaerã moʼã ao vosakue ha oguapy tanimbu ári , ohechauka haguã ombyasyha iñangaipa .
Upévare haʼe peẽme , Tupã oporombojovakeha árape , peẽ peñenupã pohyivéta umi táva Tiro ha Sidón peguágui .
Ha nde , táva Cafarnaúm , reimoʼã piko reguahẽtaha yvágape ? Tupã uvei nde reitýta omanóva retãme . Sodómape ajapo rire umi mbaʼe hechapyrãva ajapo vaekue nde pype , upe táva oĩ vaerã moʼã gueteri koʼagãite peve .
Upévare haʼe peẽme , Tupã oporombojovakeha árape , peẽme peñenupã pohyivetaha umi Sodoma peguágui .
Upérõ Jesús heʼi : — Romombaʼe guasu che Ru , yvága ha yvy Jára , reñomi haguére koʼã mbaʼe umi iñarandu ha imbaʼe kuaávagui , ha reikuaauka umi iñaranduʼỹvape .
Upéicha che Ru , péichante voi reipota vaekue ojehu .
Che Ru niko omoĩ che poguýpe opa mbaʼe . Avave ndoikuaái Tupã Raʼýpe , Túva añónte . Ha avave ndoikuaái Túvape , Tupã Raʼy añónte , ha umi ojekuaaukávape Tupã Raʼy .
Peju che rendápe opa peẽ pene kaneʼõ ha pembaʼapo pohýiva , ha che pomombytuʼúta .
Peheja tamoĩ pende apére che mbaʼe pohýi , ha pejapo che haʼéva peẽme . Ha peikuaáta che pyʼa porãha ha ndajejapoiha , ha che ndive pejuhúta pytuʼu .
Pe mbaʼe pohýi amoĩtava pende apére niko ivevýita peẽme , ha ndaipohýi moʼãi upe aipotáva peraha .
Umiha árape , Jesús ohasa ohóvo kokue rupi peteĩ pytuʼuha árape . Ha hemimboʼe kuéra iñembyahýigui , oñepyrũ oipoʼo trígo ha hoʼu .
Umi fariséo ohecha upéva heʼi Jesúspe : — Emaʼẽmi , ne remimboʼe kuéra niko ojapo , ojejapoʼỹ arã pytuʼuha árape .
Jesús katu heʼi chupe kuéra : — Ndapeikuaái ngaʼu piko mbaʼépa Ñandejára Ñeʼẽme heʼi David ha iñirũ nguéra ojapo hague iñembyahýi ramo guare ?
Oike hikuái Tupaópe ha hoʼu umi mbujape Tupãme oñemboyke vaekue . Haʼe térã iñirũ nguéra ndaikatúi vaekue hoʼu umíva , paʼi kuérape guarã añónte vaekue umi mbujape .
Ndapeikuaái ngaʼu piko Moisés rembiapoukapýpe heʼiha , paʼi kuéra ndopytuʼúi ramo jepe pytuʼuha árape Tupaópe , upéva ndojererekoiha chupe kuéra tembiapo vai ramo ?
Che katu haʼe peẽme , koʼápe oĩha hína peteĩ mbaʼe guasuvéva Tupaógui .
Peẽ ndapeikuaái mbaʼépa heʼise Ñandejára Ñeʼẽme heʼihápe : “ Che aipota peiporiahurereko pende rapichápe , pemymbajuka rangue chéve . ” Upéva peikuaa rire ndapejéi vaerã moʼã ojapo vaiʼỹvare ojavyha .
Che , yvypóraicha aju vaekue , areko che pópe haʼévo mbaʼe-mbaʼépa ikatu ojejapo pytuʼuha árape .
Jesús oho upégui , ha oike umi judío tupaópe .
Upépe oĩ peteĩ kuimbaʼe ipo ypíva . Ha fariséo kuéra ohekáva omoĩ vai haguã Jesúspe , oporandu chupe : — Ikatúpa ñamonguera hasývape pytuʼuha árape ?
Jesús heʼi chupe kuéra : — Mávapa pende apytépe pende ovecha peteĩ hoʼárõ yvy kuápe pytuʼuha árape , ndapehói peguenohẽ haguã ?
Peteĩ yvypóra niko mbaʼe guasu eteve ovechágui . Upévare , ikatu jajapo iporãva ñande rapicháre pytuʼuha árape .
Upépe Jesús heʼi pe kuimbaʼépe : — Eipyso nde po . Pe kuimbaʼe oipyso ipo ha okuera . Opyta hesãi pe ambuéicha .
Upéi , fariséo kuéra osẽ oho . Oñepyrũ oñomongeta hikuái mbaʼéichapa ikatúta ojuka Jesúspe .
Jesús oikuaávo ojukaseha chupe hikuái oho upégui , ha heta umi ohóva hapykuéri . Ha omonguerapa umi hasývape ,
ha heʼi chupe kuéra ani haguã imanduʼa hese avave renondépe .
Upéicha niko ojehu oiko haguã hekoitépe pe Tupã heʼi vaekue maranduhára Isaías rupi :
Kóva hína che rembiguáiaiporavo vaekue , upe che ahayhu ha arohorýva . Amoĩta che Espíritu hiʼári , haʼe omyerakuãta teko joja opa tetãme .
Nopórombohovái moʼãiha ndosapukái chéne , ha avave nohendu moʼãi oñeʼẽrõ pe okáre .
Haʼe ipo imbaʼe porãta umi ikangýva ndive , ha ipyʼa porãta umi oikotevẽva ndiveteko joja ohupytyka peve opavavépe ,
ha hese ojeroviáne opa tetã .
Ha ojereraha Jesús rendápe peteĩ kuimbaʼe ohechaʼỹva ha iñeʼẽngúva , oĩva mbaʼepochy poguýpe . Jesús omonguera chupe , ha pe kuimbaʼe ohecha ha oñeʼẽ jey .
Ha opavave ohecha ramoite pe ojapóva , ha heʼi joa : — Kóva piko ndahaʼéi chéne David raʼy mbaʼe ?
Umi fariséo ohendúvo upéva katu heʼi : — Beelzebú , Aña nguéra ruvicha voi niko hína pe ohejáva chupe omosẽ umi mbaʼepochy kuérape .
Jesús oikuaa upe haʼe kuéra heʼíva ipyʼapýpe , ha heʼi chupe kuéra : — Peteĩ tetã oñembojaʼopa ramo ha maymáva opuʼã oñoakãre , oñehundi . Oimeraẽva táva térã óga pegua opuʼãmba ramo ojuehe oñehundi avei .
Péicha avei Sataná voi opuʼã ramo ijehe , mbaʼéicha piko imbarete tapiáta ?
Peẽ niko peje che amosẽha mbaʼepochy Beelzebú pokatu rupi . Péicharõ añete , máva piko omeʼẽ pene remimboʼe kuérape pokatu omosẽ haguã chupe kuéra ? Pene remimboʼe kuéra ojapóva rupi voi , ojehecha peẽ pejavyha .
Che amosẽ ramo mbaʼepochy Tupã Espíritu rupi , upéva heʼise Tupã sãmbyhy oguahẽmaha peẽme .
Avave ndoike moʼãi peteĩ kuimbaʼe imbaretéva rógape omonda haguã chupe , ndoipokuái ha ndoipykuái raẽirõ . Péicha ojapo ramo mante ikatúne omonda chugui .
Upe che ndive oĩʼỹva , oñemoĩ che rehe . Ha upe che ndive omonoʼõʼỹva , omosarambi .
Añetehápe haʼe peẽme , Tupã oheja reitaha opavavépe opaichagua angaipa , ha oñeʼẽ vai haguére hese jepe . Upe Espíritu Santo rehe ojahéivape katu , ndojeheja rei moʼãi .
Tupã oheja reíta oimeraẽvape che rehe jepe , yvypóraicha aju vaekue , oñeʼẽ vaívape . Upe Espíritu Santo rehe oñeʼẽ vaívape katu , ndojeheja rei moʼãi arakaʼeve .
“ Peteĩ yvyra máta iporã ramo , hiʼa porã vaerã . Ivai ramo katu , hiʼa vai vaerã . Pe yvyra máta jaikuaa hiʼáre .
Peẽ mbói ñemoñare ! Mbaʼéicha piko iporãva pejéta , ko peẽ voi pende reko vaíva ? Pe ñande pyʼapýpe jarekóva , ñahenduka ñande juru rupi .
Peteĩ ipyʼa porãva , mbaʼe iporãvante heʼi , ipyʼapýpe voi imbaʼe porãgui . Ha upe heko añáva katu , ivaívante voi heʼi , ipyʼapýpe voi oĩgui ivaíva .
Che haʼe peẽme , ágã mbojovakeha árape , opavave omombeʼu vaerã Tupãme mbaʼérepa heʼi rakaʼe umi ñeʼẽ rei .
Ne ñeʼẽngue voi Tupã oiporúta nde reja rei haguã térã ne rundi haguã . ”
Upéi , fariséo kuéra ha umi Moisés rembiapoukapy mboʼeha heʼi Jesúspe : — Mboʼehára , rohechase niko rejapórõ mbaʼe hechapyrãva .
Jesús katu heʼi chupe kuéra : — Tekove ahẽ Tupãre ojeroviaʼỹva ñemoñarénte ojerure ohecha haguã mbaʼe hechapyrãva . Ndojehechauka moʼãi peẽme mbaʼeveichagua mbaʼe hechapyrãva . Tupã ohechaukáta peẽme maranduhára Jonás rehe ojapo haguéicha .
Ha Jonás oĩ haguéicha mbohapy ára ha pyhare pe pira guasu ryépe , péicha avei che , yvypóraicha aju vaekue , apyta vaerã mbohapy ára ha pyhare yvy guýpe .
Ágã Tupã ombojovakévo opavavépe , umi Ninivegua pene moĩ vaíta Tupã renondépe pene rembiapo vai haguére . Haʼe kuéra niko oheja vaekue iñangaipa Jonás oñemoñeʼẽ ramo chupe kuéra . Ha che haʼe peẽme , peteĩ mbaʼe guasuvéva Jonásgui oĩ hína koʼápe koʼágã .
Pe mburuvicha guasu kuñáva tetã Sebá pegua , opuʼã vaerã avei mbojovakeha árape , ha pene moĩ vaíta Tupã renondépe pene rembiapo vai haguére . Haʼe niko mombyryvégui ou vaekue ohendu haguã Salomón ñeʼẽ arandu . Ha che haʼe peẽme , peteĩ mbaʼe guasuvéva Salomóngui oĩ hína koʼápe koʼágã .
Peteĩ mbaʼepochy osẽ ramo oimeraẽvagui , oho oiko umi okyʼỹha rupi ohekávo pytuʼu . Ndojuhúi ramo heʼi :
“ Aha jeýta che rógape , mamo asẽ haguégui . ” Ha ou jeývo , ojuhu pe osẽ haguégui inandi porã , ojetypei ha ipotĩ porã .
Upéi , oho ha ogueru ambue 7 mbaʼepochy heko añavéva chugui ha oike hikuái ipype , ha oiko upépe . Ha péicha , pe yvypóra rekove opyta vaive iñepyrũmbýgui . Peichaite avei ojehúta opa heko añáva koʼágã guápe .
Jesús oñeʼẽ jave gueteri hína , oguahẽ haʼe oĩháme isy ha ityvýra kuéra , oñeʼẽséva hendive . Ha opytágui hikuái pe óga rokápe ,
peteĩ umi upépe oĩva heʼi Jesúspe : — Nde sy ha nde ha ryvy kuéra oime okápe , ha oñeʼẽse nendive .
Jesús katu heʼi : — Mávaiko che sy ha máva che ryvy ?
Ha omañávo , hemimboʼe kuérare heʼi : — Koʼãva hína che sy . Koʼãva hína che ryvy .
Ha oimeraẽ ojapóva che Ru yvága pegua rembipota , upéva hína che ryvy , che reindy ha che sy .
Pe árape voi , Jesús osẽ hógagui ha oho yguasu Galiléa rembeʼýpe . Upépe oguapy oñeʼẽ haguã .
Ha hetágui umi oñembyatýva Jesús jerére , ojupi haʼe ha oguapy peteĩ kanóape , ha opavave opyta pe y rembeʼýpe .
Upe guive haʼe oñeʼẽ chupe kuéra heta mbaʼére , ha oiporu ñeʼẽ mbojoja omyesakã haguã chupe kuéra pe heʼiséva . Heʼi chupe kuéra : “ Oĩ vaekue peteĩ osẽva oñemitỹ haguã .
Ha omosarambívo pe oñotỹséva raʼỹi , oĩ hoʼáva umi tape ojeguataha rupi ha ou guyra kuéra ha hoʼupa .
Oĩ avei hoʼáva itatýpe , yvy ipokãháme . Umíva voi heñói , ipererĩgui pe yvy .
Kuarahy ojopévo katu ohapypa , ha ndahapo pypukúigui ipirupa .
Oĩ avei hoʼáva ñuatĩndýpe , ha umi ñana okakuaávo ojahoʼipa ha ojuka .
Oĩ katu avei hoʼáva yvy iporãháme ha upépe hiʼa heta . Oĩ hiʼáva 100 , oĩ hiʼáva 60 ha oĩ hiʼáva 30 . ” Jesús upéi heʼi chupe kuéra :
“ Ohendúvake tojapysaka porã . ”
Upéi , hemimboʼe kuéra oñemboja Jesús rendápe ha oporandu chupe : — Mbaʼére piko opavavépe reñeʼẽ jave , reiporu ñeʼẽ mbojoja chupe kuéra remboʼe haguã ?
Jesús heʼi chupe kuéra : — Tupã niko oikuaauka peẽmente umi mbaʼe ñemimby Tupã sãmbyhy yvága peguáre . Chupe kuéra katu nahániri .
Upe oguerekóvape oñemeʼẽvéta oguerekove haguã , ha upéva ári oñemeʼẽvéta chupe . Upe oguerekoʼỹvagui katu , pe michĩmi oguerekóva jepe ojepeʼáta , ha mbaʼevete ndopyta moʼãi chupe .
Koʼãva niko omaña ramo jepe ndohechái hína , ha ohendu ramo jepe ndoikéi iñakãme . Upévare añeʼẽ chupe kuéra ñeʼẽ mbojoja rupi .
Ha péicha , ojehu chupe kuéra upe maranduhára Isaías heʼi haguéicha : Koʼãva ohenduve ramo jependoikuaa moʼãi , omañave ramo jependohecha moʼãi .
‘ Koʼãva akãmendoike véima mbaʼeve , omboty ijapysa ha hesa . Peichaʼỹrõ , ikatúne ohecha ha ohendu , térã ojecha kuaaha ojere ou che rendápeha aipohano chupe kuéra . ’
Pevyʼaite vaerã katu peẽ , ikatúgui peche recha pende resa rupi , ha ikatúgui peche rendu pende apysa rupi .
Añetehápe haʼe peẽme , heta maranduhára ha heta imarangatúva ohechase vaekue ko peẽ pehecháva , ha ndohechái , ha ohenduse vaekue ko peẽ pehendúva , ha nohendúi .
Peẽ katu pehendu mbaʼépa heʼise pe ñeʼẽ mbojoja ñemitỹhára rehegua .
Umi ohendúva pe ñeʼẽ ñesãmbyhy Tupãgui oúva rehegua ha ndoikuaáiva mbaʼépa heʼise , ojogua umi mbaʼe raʼỹime hoʼa vaekue tapépe . Upéi ou Aña , ha oipeʼa pe ñeʼẽ ipyʼapýpe oñeñotỹ vaekue .
Umi mbaʼe raʼỹi hoʼáva itatýpe katu ojogua umi Ñandejára Ñeʼẽ ohendúva , ha ogueroviáva vyʼapópe .
Ha ndahapo pypukúigui , ndopyta hatãi ipype kuéra . Oiko asy térã ojejopy vai ramo oguerovia haguére pe ñeʼẽ , pyaʼe ojei chugui .
Umi mbaʼe raʼỹi oñeñotỹva ñuatĩndýpe , umíva hína umi ohendúva pe ñeʼẽ . Haʼe kuéra katu ojepyʼapy umi mbaʼe yvy arigua rehénte voi , ha mbaʼeta rerekose ombotavyete chupe kuéra . Koʼã mbaʼe ojahoʼi ha ojuka pe ñeʼẽ , ha upévagui ndaikatúi hiʼa .
Umi oñeñotỹva yvy porãme katu ojogua umi ohendúva pe ñeʼẽ , ha oikuaa porãva mbaʼépa heʼise . Upéi hiʼa porã , ha oĩ hiʼáva 100 , oĩ katu hiʼáva 60 , ha oĩ hiʼáva 30 peteĩgui .
Jesús omombeʼu jey opavavépe ambue ñeʼẽ mbojoja . Ha heʼi chupe kuéra : “ Tupã sãmbyhy yvágagui oúva niko ojogua peteĩ oñotỹ vaekuépe mbaʼe raʼỹi iporãva ikokuépe .
Peteĩ pyharépe katu , ojekepa jave hína , oike ikokuépe peteĩ hese ijaʼeʼỹva ha oñotỹ ñana pe trígo apytépe , ha upéi oho .
Pe trígo ty oñepyrũ opuʼã . Ha hiʼávo katu opuʼã avei umi ñana ijapytépe .
Pe kokue jára rembiguái kuéra oho hendápe ha heʼi chupe : ‘ Karai , pe mbaʼe raʼỹi reñotỹ vaekue nde kokuépe niko iporã vaekue . Mbaʼéicha piko péicharõ osẽ koʼã ñana ijapytépe ? ’
Pe kokue jára heʼi chupe kuéra : ‘ Oime vaerã niko peteĩ che rayhuʼỹva ojapo raʼe . ’ Upépe umi hembiguái heʼi chupe : ‘ Rohótapa romondóro umi ñana ? ’
Haʼe katu heʼi chupe kuéra : ‘ Nahániri , ani ágã pemondorokuévo umi ñana , pemondoro avei umi trígo .
Iporãve jahejánte okakuaa oñondive oguahẽ meve ñemonoʼõha ára . Upe ñemonoʼõha árape , haʼéta umi ombaʼapóvape omondoro raẽ haguã umi ñana , ha ojokua aty-atýpe ojehapy haguã . Upe rire ombyatýne hikuái pe trígo , ha omoĩ oñeñongatu haguãme . ”
Jesús omombeʼu opavavépe ambue ñeʼẽ mbojoja . Heʼi chupe kuéra : “ Tupã sãmbyhy yvágagui oúva niko ojogua ku mostása raʼỹime ojereraháva oñeñotỹ kokuépe .
Mostása raʼỹigui michĩvéva niko ndaipóri , ha okakuaa rire ijyvateve opa mbaʼe kokuépe opuʼãvagui . Yvyra mátaicha ijyvate ha guyra kuéra ou ojaitypo hakãre . ”
Jesús omombeʼu opavavépe mbuja mbovuha rehegua ñeʼẽ mbojoja . Heʼi chupe kuéra : “ Tupã sãmbyhy yvágagui oúva niko ojogua ku mbuja mbovuháicha peteĩ kuñakarai ombojeheʼáva 25 kílo rupi huʼitĩ , ipahápe ombovupáva . ”
Jesús oiporu ñeʼẽ mbojoja omombeʼu haguã opavavépe koʼã mbaʼe . Ha mbaʼeve ndeʼíri chupe kuéra oiporuʼỹre ñeʼẽ mbojoja .
Péicha ojapo oiko haguã hekoitépe maranduhára heʼi vaekue ojehutaha heʼi ramo : Añeʼẽta chupe kuéra ñeʼẽ mbojoja rupiamombeʼúta chupe kuéra oĩva iñemimby Tupã ojapo ypy guive ko yvy .
Jesús oheja opavavépe ha oho oike hógape . Hemimboʼe kuéra oñemboja hendápe ha heʼi chupe : “ Emombeʼúna oréve mbaʼépa heʼise pe ñeʼẽ mbojoja ñana trigotýpe opuʼãva rehegua . ”
Upépe Jesús heʼi chupe kuéra : “ Pe oñotỹva mbaʼe raʼỹi iporãva niko hína che , yvypóraicha aju vaekue yvy ári ,
ha pe kokue katu ko yvy tuichakue . Pe mbaʼe raʼỹi iporãva niko umi ohejáva Tupã oisãmbyhy chupe kuéra , ha umi ñana katu umi Aña mbaʼéva .
Ha pe ñana ñotỹhare , upe Aña . Pe ñemonoʼõha ára katu niko ára paha oútava , ha umi kogaʼa omonoʼõva katu Tupã remimbou kuéra .
Umi ñana oñembyaty ha ojeityháicha tatápe ojehapy haguã , péicha avei ojehúta ára pahápe .
Che , yvypóraicha aju vaekue , amondóta che remimbou kuérape . Haʼe kuéra ombyaty ha oipeʼáta , umi ohejáva chéve aisãmbyhy chupe kuéra apytégui , opa umi oitýva hapichápe angaipápe ha opa hembiapo vaívape .
Che remimbou kuéra oitýta chupe kuéra tatakua hendývape , ha upépe ojaheʼo ha omopururũta umi hãi .
Upe árape , umi imarangatúva omimbi vaerã kuarahy rendýicha pe che Túva oisãmbyhyhápe . Ohendúvake tojapysaka porã . ”
Ñesãmbyhy Tupãgui oúva niko ojogua ku pláta yvyguy kokuépe oñeñotỹvape . Ou peteĩ ojuhúva pe pláta yvyguy ha oñomi jey upepete . Upéi , vyʼapópe oho omeʼẽmba opa oguerekóva ha ou ojogua pe yvy .
Ñesãmbyhy Tupãgui oúva niko ojogua avei peteĩ ñemuhára oikóva oheka ita jegua iporãvape .
Ojuhúvo peteĩ iporãvéva oho ha omeʼẽmba opa oguerekóva ha ou ojogua pe ita jegua .
Ñesãmbyhy Tupãgui oúva niko ojogua avei ku pyaha y guasúpe ojepoívape , ha oitýva opaichagua pira .
Henyhẽ vove pirágui , umi pira renohẽhára oguenohẽ y rembeʼýpe ha oguapy upépe oiporavo umi pira . Omoĩ ajakápe umi iporãvéva ha umi ojeʼuʼỹva katu omombo .
Péicha avei ojehúta ára pahápe . Tupã remimbou kuéra osẽta oipeʼa haguã heko vaíva heko potĩva apytégui ,
oity haguã tatakua hendývape . Upépe ojaheʼo ha omopururũta umi hãi .
Upéi Jesús oporandu chupe kuéra : — Peikuaápa mbaʼépa heʼise koʼã mbaʼe ? Haʼe kuéra heʼi chupe : — Roikuaa .
Upéi Jesús heʼi chupe kuéra : — Peteĩ Moisés rembiapoukapy mboʼeha oñemoarandúva hína ñesãmbyhy Tupãgui oúvape , ojogua ku óga járape oguenohẽva ikarameguãgui mbaʼe ipyahúva ha itujáva .
Jesús omombeʼupa rire koʼã ñeʼẽ mbojoja , osẽ oho upégui ,
ha oguahẽ upe haʼe oikove ypy haguépe . Upépe oñepyrũ oporomboʼe umi judío kuéra tupaópe . Ha opavave ohecha ramoite chupe , ha heʼi : — Moõgui piko oikuaa kóva hetaite mbaʼe ? Mbaʼéicha rupi piko ojapo umi mbaʼe hechapyrãva ?
Ndahaʼéi piko kóva ku karpintéro , María memby ? Ndahaʼéi ngaʼu piko Santiago , José ha Judas ryvy ?
Ha heindy kuéra ngaʼu piko ndoikói ñande apytépe ? Moõgui piko oguenohẽ opa koʼã mbaʼe ?
Ha ndojeroviái hese hikuái . Jesús katu heʼi chupe kuéra : — Opa rupi niko maranduhára kuérape oñembojerovia , hógape ha oikove ypy haguépe katu nahániri .
Ha Jesús ndojapói upépe heta mbaʼe hechapyrãva , haʼe kuéra ndojeroviáigui hese .
Umiha árape Herodes , mburuvicha guasu Galiléa pegua , ohendu umi mbaʼe Jesús ojapóva ,
ha heʼi hembiguái kuérape : — Upéva niko Juan Bautista hína , opuʼã jeýva omanóva apytégui . Upévare ipokatu ojapo haguã umi mbaʼe hechapyrãva .
Herodes niko ojopyka vaekue Juánpe yvyrakuápe ha ombotyka chupe koty ypytũme . Herodes niko omenda vaekue Herodías , tyvýra Filipo rembirekóre ,
ha Juan heʼíva Heródespe : — Ndaikatúi remenda Herodías rehe . ,
Herodes ojukase vaekue Juánpe . Okyhyjénte opavavégui , haʼe kuéra oguerekógui Juánpe maranduhára ramo .
Ha Herodes hiʼára mbotyha árape , Herodías membykuña osẽ ojeroky Herodes ha opa umi upépe oĩva renondépe . Herodes oguerohory eterei pe ijeroky ,
ha Tupã rérare heʼi , omeʼẽne haguã chupe oimeraẽ mbaʼe haʼe ojeruréva .
Pe mitãkuña heʼi haguéicha chupe isy , heʼi Heródespe : — Koʼagãite aipota remeʼẽ chéve peteĩ ñaʼẽmbépe Juan Bautista akãngue .
Upéva tuicha oguapy mburuvicha guasu Herodes rehe . Ha omeʼẽ haguére iñeʼẽ opavave rovake ndaikatúi opyrũvo hese . Upévare ojapo pe mitãkuña ojeruréva .
Ha oñakãʼouka Juánpe oĩva hína koty ypytũme ,
ha ogueru hikuái iñakãngue peteĩ ñaʼẽmbépe ha omeʼẽ pe mitãkuñáme . Haʼe ogueraha ha omeʼẽ isýpe .
Upéi oho Juan remimboʼe kuéra ha ogueraha hetekue ha oñotỹ . Upéi oho omombeʼu hikuái Jesúspe mbaʼépa ojehu .
Oikuaávo Jesús upe Juánpe ojehu vaekue , ojupi peteĩ kanóape ha oho upégui peteĩ haʼeñoháme . Opavave oikuaávo upéva , osẽ umi oikohágui ha oho haʼe oĩháme yvy rupi .
Oguejývo Jesús pe kanóagui , ha ohechávo hetaha umi ijatýva , oiporiahurereko chupe kuéra , ha omonguera umi hasýva ogueru vaekue hikuái .
Pytũmarõ hína , hemimboʼe kuéra ou hendápe , ha heʼi chupe : — Kaʼaruetéma niko , ha koʼarupi ndaipóri avave oikóva . Emondómana opavavépe toho umi táva rupi , tojogua hembiʼurã .
Jesús katu heʼi chupe kuéra : — Natekotevẽi oho . Peẽ voi pemongaru chupe kuéra .
Haʼe kuéra heʼi chupe : — Roguereko niko 5 mbuja ha mokõi pira .
Jesús heʼi chupe kuéra : — Peru chéve koʼápe .
Ha omboguapy opavavépe kapiʼipépe . Upéi katu ojapyhy ipópe umi 5 mbuja ha mokõi pira ha omaʼẽvo yvága gotyo ojerure Tupã ohovasa haguã . Upéi oipeheʼã umi mbuja ha omeʼẽ hemimboʼe kuérape , ha haʼe kuéra omeʼẽ opavavépe .
Opavave hoʼu hyguãtã meve . Ha umi hembývagui omonoʼõ hikuái 12 ajaka renyhẽ .
Umi okarúva niko hína 5.000 kuimbaʼe rupi , ojepapaʼỹre kuña ha mitã nguéra .
Upéi , Jesús heʼi hemimboʼe kuérape ojupi haguã peteĩ kanóape ha ohasa haguã henonderã y mboypýri . Upe aja haʼe heʼíta opavavépe oho haguã hógape .
Omondopa rire opavavépe hógape , Jesús ojupi peteĩ yvytýpe oñemboʼe haguã haʼeñoháme . Pyhare oguahẽvo , Jesús oĩ gueteri upépe haʼeño .
Pe kanóa katu ohupytýma pe y mbyte rupi . Pe y pochy katu oñenupã pe kanóa tĩre , ohuguãitĩgui ohóvo hikuái yvytu .
Ha koʼẽmbotávo , Jesús oñemboja hendápe kuéra oguatahápe pe y apére .
Hemimboʼe kuéra katu ohechávo chupe oguatáva ohóvo y apére , tuicha oñemondýi ha okyhyjégui osapukái : — Póra niko upéva !
Jesús katu oñeʼẽ chupe kuéra , ha heʼi : — Chénteko ! Ani pekyhyje .
Upépe Pedro oñeʼẽ chupe , ha heʼi : — Che Jára , nde ramo añete , eheja chéve taha ne rendápe y apére .
Jesús heʼi chupe : — Eju . Upévo Pedro oguejy pe kanóagui ha oñepyrũ oguata pe y apére , ohóvo Jesús rendápe .
Oñandúvo pe yvytu ratã katu okyhyje ha oñepyrũ oyguy . Upépe hatã osapukái : — Che Jára , che pytyvõke !
Upévo Jesús ipojái ipóre , ha heʼi chupe : — Rejeroviaʼi eterei raʼe ! Mbaʼére piko nde pyʼa mokõi reguata haguã ?
Haʼe kuéra ojupívo pe kanóape , opi pe yvytu .
Ha umi oĩ vaekue pe kanóape oñesũmba Jesús renondépe , ha heʼi chupe : — Nde niko añete Tupã Raʼy .
Ohasa hikuái pe y mboypýri ha oguahẽ Genesarétpe .
Ha umi upepegua oikuaávo Jesús oguahẽ hague , opa rupi ojekuaa , ha ogueru hikuái hendápe opaichagua hasýva .
Ojerure chupe hikuái opokomínte haguã ijao rembeʼyrénte jepe , ha opokóva guive hese , okuera .
Upéi oñemboja Jesús rendápe fariséo kuéra ha umi Moisés rembiapoukapy mboʼeha , oúva Jerusaléngui . Oporandu chupe hikuái :
— Mbaʼére piko umi ne remimboʼe ndojapói hekópe umi mbaʼe ñande ypykue ñande reko mboʼe vaekue ? Ndojepohéiri niko okaru haguã , ojejapo vaerãháicha .
Jesús heʼi chupe kuéra : — Ha mbaʼére piko peẽ avei ndapejapói hekópe Tupã rembiapoukapy , ha peẽ pejepokuaaháichante pejapo ?
Tupã niko heʼi : “ Emombaʼe nde ru ha nde sýpe ” , ha “ Pe ojahéiva itúva térã isýre , tojejuka . ”
Peẽ katu peje oimeraẽva ikatuha heʼi itúva térã isýpe : “ Ndaikatu moʼãi roipytyvõ . Opa mbaʼe arekóva niko amboykepáma Tupãme guarã ” .
Ha péicha heʼi haguérente , ikatúma noipytyvõvéi isy ha itúvape . Ha péicha , peẽ pemboyke Tupã rembiapoukapy pejapo haguã peẽ pejepokuaaháichante .
Peẽ tekove ahẽ , rova mokõi ! Heʼi porã vaekue voi pende rehe maranduhára Isaías , heʼi ramo guare :
Koʼãva ijurúpente che mombaʼe , ipyʼapy katu mombyry che hegui .
Reíko che mombaʼe guasu hikuái , omboʼégui che rembiapoukapýrõmbaʼe haʼe kuérante omoĩva ojejapo haguã .
Upéi Jesús ohenói opavavépe , ha heʼi chupe kuéra : — Pehendúke peikuaa haguã .
Ndahaʼéi pe ñande juru rupi oikéva pe ñane mongyʼáva . Pe ñande jurúgui osẽvante pe ñane mongyʼáva .
Upépe , hemimboʼe kuéra oñemboja Jesús rendápe , ha heʼi chupe : — Reikuaa piko umi fariséo ipochy hague ohendúvo upe eréva ?
Jesús katu heʼi chupe kuéra : — Oimeraẽ kaʼavo che Túva yvága pegua noñotỹi vaekue , oñemondoróta hapo guive .
Pejeheja chugui kuéra . Haʼe kuéra niko hína ohechaʼỹva oisãmbyhýva ohechaʼỹvape avei . Ha pe ohechaʼỹva oisãmbyhy ramo ambue ohechaʼỹvape , mokõivéva hoʼáne katuete yvykuápe .
Ha Pedro heʼi Jesúspe : — Emombeʼu oréve mbaʼépa heʼise pe ñeʼẽ mbojoja .
Jesús heʼi chupe kuéra : — Peẽ piko ndapeikuaái gueteri upéva ?
Ndapeikuaái ngaʼu piko opa mbaʼe oikéva ñande juru rupi ohoha ñande retepýpe , upéi osẽ jey haguã ñande retégui ?
Pe ñande jurúgui osẽva katu osẽ ñande pyʼaite guive . Umíva umi mbaʼe hína umi ñane mongyʼáva .
Ñande pyʼapýgui osẽ mbaʼe ivaíva , jejuka , ñemyakãratĩ , teko vai , monda , japu , ha ñeʼẽ rei ñande rapicháre .
Koʼãva hína umi mbaʼe ñane mongyʼáva . Ndajajepohéiri ramo jakaru haguã ojejapo vaerãháicha , nomongyʼái avavépe .
Jesús osẽ upégui ha oho táva Tiro ha Sidón gotyo .
Ha peteĩ kuña Canaangua , upe rupi oikóva , oñemboja Jesús rendápe . Ha osapukái : — Che Jára , David raʼy , che poriahurerekomína ! Che memby kuña niko oĩ mbaʼepochy poguýpe , ha ombohasa asy eterei chupe .
Jesús katu ndeʼíri chupe mbaʼeve . Upémarõ hemimboʼe kuéra oñemboja hendápe , ha heʼi chupe : — Eréna pe kuñáme toho koʼágui . Osapukái niko oúvo ñande rapykuéri .
Upépe Jesús heʼi : — Tupã niko che mbou umi Israelgua , ovecháicha okañýva rekávonte .
Upe jave katu pe kuña oguahẽ ha oñesũ Jesús renondépe , ha heʼi chupe : — Che Jára , che pytyvõmína !
Ha Jesús heʼi chupe : — Naiporãi niko mitã jurúgui jaipeʼa tembiʼu ha ñameʼẽ jaguápe .
Pe kuña katu heʼi chupe : — Añete niko pe eréva che Jára . Péicharõ jepe , jaguánte avei hoʼúva umi tembiʼu rembyre hoʼáva ijára kuéra meságui .
Upémarõ Jesús heʼi chupe : — Nde katu haʼe kuña rejeroviáva che rehe ! Toiko upe reipotaháicha . Upepete voi okuera pe imemby kuña .
Jesús osẽ upégui ha oho yguasu Galiléa rembeʼýpe . Ojupi peteĩ yvytýpe ha upépe oguapy .
Ha heta umi oguahẽva hendápe , ogueraháva hendive kuéra umi ikarẽva , ohechaʼỹva , iñeʼẽngúva , ijypíva ha opaichagua hasývape . Umívape omoĩ joa hikuái Jesús renondépe , ha haʼe omonguera chupe kuéra .
Ha opavave ohecha ramoite mbaʼéichapa umi iñeʼẽngúva oñeʼẽ jey , ijypíva okuera , ikarẽva oguata porã , ha ohechaʼỹva ohecha jey . Ha oñepyrũ omombaʼe guasu hikuái Tupã Israel Járape .
Jesús ohenói hemimboʼe kuérape , ha heʼi chupe kuéra : — Aiporiahurereko niko koʼãvape . Ojapóma niko mbohapy ára oĩha koʼápe che ndive , ha ndoguerekói véima mbaʼeve hoʼu vaerã . Namondoséi hógape ñembyahýire , ani ágã tapére ipyʼa mano mbaʼe .
Hemimboʼe kuéra katu heʼi chupe : — Mbaʼéicha piko jajuhúta tembiʼu ñamongaru haguã opavavépe . Koʼa rupi niko ndaipóri avave oikóva .
Jesús oporandu chupe kuéra : — Mboy mbuja piko pereko ? Haʼe kuéra heʼi chupe : — 7 , ha pira mbovymi .
Upépe Jesús omboguapy yvýpe opavavépe ,
ha ojapyhy ipópe umi 7 mbuja ha umi pira , ha oñemboʼe Tupãme ohovasa haguã . Upéi oipeheʼã umi mbuja ha omeʼẽ hemimboʼe kuérape , ha haʼe kuéra omeʼẽ opavavépe .
Ha okaru hikuái hyguãtã meve . Ha umi hembýva ombyaty 7 ajaka renyhẽ .
Umi okarúva niko ohupyty 4.000 kuimbaʼe , ojepapaʼỹre kuña ha mitã nguéra .
Upéi Jesús omondo opavavépe hógape . Haʼe katu ojupi kanóape ha oho Magadán gotyo .
Fariséo ha Saduséo kuéra oho Jesús rendápe , ha omoñuhã haguã chupe , ojerure chupe ojapo haguã mbaʼe hechapyrãva , ohecha kuaa haguã haʼe kuéra Tupã ombou hague chupe .
Jesús katu heʼi chupe kuéra : — Kuarahy oikévo peẽ peje : “ Ára porãta hína ” pehecha ramo ára pytãmbaha .
Ha koʼẽvo katu peje : “ Ára vaíta hína . Ára niko ijaraipa ha pytãmba . ” Peẽ niko peikuaa mbaʼépa ojehúta árare pemañárõ . Mbaʼéicha rupi piko ndapeikuaái mbaʼépa heʼise umi mbaʼe koʼágã ojehúva ?
— Tekove ahẽ Tupãre ojeroviaʼỹva ñemoñarénte ojerure ohecha haguã mbaʼe hechapyrãva . Ndojechauka moʼãi peẽme mbaʼeveichagua hechapyrãva . Tupã ohechaukáta peẽme maranduhára Jonás rehe ojapo haguéicha . Upépe oheja chupe kuéra ha oho .
Hemimboʼe kuéra oguahẽvo pe yguasu mboypýri , ohecha kuaa hikuái hesarái hague ogueraha haguã hembiʼurã nguéra .
Ha Jesús heʼi chupe kuéra : — Peñeñangarekóke umi fariséo ha Saduséo kuéra rova mokõigui .
Hemimboʼe kuéra katu heʼi ojupe : — Upéva niko heʼi ndajarúigui mbuja .
Ha Jesús oikuaa mbaʼépa heʼi hikuái , ha upévare heʼi chupe kuéra : — Mbaʼére piko peñeʼẽterei ndaperekoiha mbuja ? Pejeroviaʼi etépa che rehe .
Na pene manduʼái ngaʼu piko ambojaʼo hague 5 mbuja 5.000 kuimbaʼépe , ha mboy ajakápa pembyaty hembyrégui ?
Na pene manduʼái ngaʼu piko ambojaʼo hague umi 7 mbuja umi 4.000 kuimbaʼépe , ha mboy ajakápa pembyaty hembyrégui ?
Ndapehecha kuaái raʼe na ñeʼẽi hague peẽme mbujáre . Haʼese kuri peẽme peñeñangareko haguã umi fariséo ha Saduséo kuéra rova mokõigui .
Upépe ae ohecha kuaa hikuái Jesús ndeʼíri hague chupe kuéra oñeñangareko haguã mbuja mbovuhágui . Pe heʼise vaekue chupe kuéra niko oñeñangareko haguã umi mbaʼe fariséo ha Saduséo kuéra oporomboʼévagui .
Jesús oho táva Cesarea Filípope , ha upépe oĩ aja oporandu hemimboʼe kuérape : — Che , yvypóraicha aju vaekue rehépa , mavaha chépa ojeʼe ?
Haʼe kuéra heʼi chupe : — Oĩ heʼíva ndeha Juan Bautista . Oĩ heʼíva ndeha Elías , ha oime katu heʼíva ndeha Jeremías térã ambue maranduhára .
Jesús oporandu chupe kuéra : — Ha peẽ piko mbaʼe peje , mávapa che ?
Ha Simón Pedro heʼi chupe : — Nde hína upe Mesías , Tupã rembiporavo ha Tupã oikovéva Raʼy .
Jesús heʼi chupe : — Revyʼaitétapa nde Simón , Juan raʼy . Avave rupi ndereikuaái kóva , che Túva yvágape oĩva oikuaaukáva ndéve .
Che haʼe ndéve Pedro , nde réra niko heʼise ita . Ko ita ári amopuʼãta che Iglésia , ha mano jepe ndaipuʼaka moʼãi hese .
Ameʼẽta ndéve ñesãmbyhy yvágagui oúva rokẽ peʼaha . Ha opa mbaʼe nderehejáiva ojehu ko yvy ári , ndojehu moʼãi avei yvágape . Ha opa mbaʼe nde rehejáva ojehu ko yvy ári , ojehúta avei yvágape .
Upéi Jesús heʼi hemimboʼe kuérape ani haguã omombeʼu avavépe haʼeha upe Mesías , Tupã rembiporavo .
Upe ára guive Jesús oñepyrũ heʼi hemimboʼe kuérape haʼe oho vaerãha Jerusalénpe . Ha upépe myakãhára kuéra , paʼi ruvicha kuéra ha umi Moisés rembiapoukapy mboʼeha heta ombohasa asytaha chupe . Heʼi chupe kuéra haʼe ojejukataha ha oikove jeytaha mbohapy ára rire .
Upépe Pedro ogueraha chupe haʼeñoháme , ha heʼi chupe anive haguã péicha oñeʼẽ . Heʼi chupe : — Mbaʼeveichavérõ , che Jára ! Tupã ndaikatúi oheja ojehu ndéve péicha .
Jesús katu ojere ha heʼi Pédrope : — Ejei che ypýgui , Sataná ! Nde , che rape jokose reína . Nde niko yvypóraicha reñandu koʼã mbaʼe , ndahaʼéi Tupã oñandukaháicha .
Upéi Jesús heʼi hemimboʼe kuérape : — Oime ramo che moirũséva toñembyesarái ijehegui , tohupi ikurusu ijapére , ha ta che moirũ .
Pe hekovére hakateʼỹva , omanóta . Pe omanóva che rehehápe katu , oikovéta .
Mbaʼépa oguenohẽne yvypóra oguerekopárõ opaite mbaʼe ipópe , ha oñehundi ramo haʼe ? Mbaʼeve ! Mbaʼépa ikatúne yvypóra omeʼẽ oikove jey haguã ? Mbaʼeve !
Che , yvypóraicha aju vaekue , aju jeývo , ajúta che Túva reko mimbipa reheve ha hemimbou kuéra reheve . Ha upévo Tupã omyengoviáta peteĩ-teĩme hembiapokue ojerureháicha .
Añetehápe haʼe peẽme , koʼápe oĩva apytépe oĩ nomano moʼãiva che recha mboyve chéve , yvypóraicha aju vaekue , ajúvo apórosãmbyhy haguã .
Upe rire , 6 ára haguépe Jesús ogueraha Pédrope , ha Santiago ha tyvýra Juánpe , ha ojupi hikuái peteĩ yvyty ijyvatéva ruʼãme .
Upépe henondépe kuéra , Jesús rete oñemoambue ohóvo . Hova oñepyrũ omimbi kuarahýicha , ha umi ijao katu morotĩ sakã ha ojajaipa .
Ha peichahágui katu ohecha Moisés ha Elíaspe , oñemongetáva hína Jesús ndive .
Upépe Pedro heʼi Jesúspe : — Che Jára , iporãite niko ikatúre roime koʼápe . Reipotárõ ajapóta peẽme pene rendaguã , peteĩ ne mbaʼerã , peteĩ Moiséspe guarã ha Elíaspe guarã avei .
Pedro oñeʼẽ aja , ou peteĩ arai omimbipáva ha ojahoʼi chupe kuéra . Pe araígui oñehendu peteĩ ñeʼẽ heʼíva : — Kóva hína che Raʼy ahayhuetéva , che aiporavo vaekue . Pehendu chupe . ,
Hemimboʼe kuéra ohendúvo upéva , oñesũ omboja peve hova yvýre , okyhyjégui etereígui .
Jesús katu oñemboja hendápe kuéra . Ha opokóvo hese kuéra heʼi : — Pepuʼã , ani pekyhyje .
Ha ojesarupívo , ndohecha véima avavépe . Jesús haʼeñoha mante ohecha .
Oguejykuévo pe yvytýgui , Jesús heʼi chupe kuéra : — Aníke pemombeʼu avavépe ko pehecha vaekue che , yvypóraicha aju vaekue , aikove jey peve omanóva apytégui .
Hemimboʼe kuéra oporandu Jesúspe : — Mbaʼére piko umi Moisés rembiapoukapy mboʼeha heʼi Elías ou raẽ vaerãha ?
Jesús heʼi chupe kuéra : — Añete niko Elías raẽ ou vaerãha , ha haʼe omoĩmba porã vaerã opaite mbaʼe hekópe .
Ha che haʼe peẽme , Elías oúma hague ha avave ndoikuaái hague chupe . Upévare ojapo hikuái hese opa ojaposéva . Péicha avei che , yvypóraicha aju vaekue , ahasa asýta ipópe kuéra .
Upépe ae , hemimboʼe kuéra ohecha kuaa Jesús oñeʼẽ hague chupe kuéra Juan Bautista rehe .
Oguahẽvo hikuái opavave oĩháme , oñemboja Jesús rendápe peteĩ karai , oñesũ henondépe ha heʼi chupe :
— Karai , eiporiahurerekomína ko che raʼýpe . Imbaʼasy ojopy jave chupe niko oity jepi chupe ha upévare oiko asyeterei . Hetáma péicha hoʼa tatápe térã ýpe .
Agueru kuri ne remimboʼe kuérape , ha haʼe kuéra ndaikatúi omonguera .
Jesús heʼi upémarõ : — Há , tekove jeroviaʼỹ ! Arakaʼe peve piko aiméta pene ndive , arakaʼe peve piko aikóta pende reheve ? Peru chéve pe mitã rusu .
Upépe Jesús oñeʼẽ hatã pe mbaʼe pochýpe , ha omosẽ pe mitãgui . Pe mitã okuera upepete .
Upéi umi hemimboʼe kuéra oñeʼẽ Jesús ndive haʼeñoháme , ha oporandu chupe : — Mbaʼére piko ndaikatúi raʼe ore romosẽ pe mbaʼepochy ?
Jesús heʼi chupe kuéra : — Ndapejeroviapáigui Tupãre . Añete haʼe peẽme , pende jerovia michĩ ramo jepe oimeraẽ mbaʼe raʼỹi michĩve vaicha , pejéta peteĩ yvytýpe : “ Ejei koʼágui . Eva amo ” , ha pe yvyty ováta . Oimeraẽ mbaʼe ikatúne pejapo .
( Péicharõ jepe , peñemboʼe ramo ha Tupãme pe mombaʼe guasúvo ndapeʼúi ramo mbaʼeve añoite , ikatúne pemosẽ koʼãichagua mbaʼe pochy ) .
Oiko aja hikuái Galiléa rupi Jesús oñeʼẽ hemimboʼe kuérape kóicha : — Che , yvypóraicha aju vaekue , haʼáta hína yvypóra kuéra pópe .
Haʼe kuéra che jukáta , mbohapy ára haguépe katu aikove jeýta . Kóva ohendúvo , tuicha oñembyasy hikuái .
Jesús ha hemimboʼe kuéra oguahẽ rire táva Cafarnaúmpe , umi viru ombyatýva Tupaópe guarã oho Pedro rendápe ha oporandu chupe : — Pene mboʼehára piko omeʼẽ oikóvo pe viru tupaópe guarã ?
Ha Pedro heʼi chupe : — Omeʼẽ . Upéi , Pedro oikévo Jesús rógape , Jesús raẽ imanduʼa Pédrope , ha oporandu chupe : — Simón , mbaʼépa nde ere ? Mburuvicha kuéra ombyaty ramo viru , mávarepa haʼe kuéra omopẽ ? Hetãgua kuérarepa térã ambue tetãguáre ?
Pedro heʼi chupe : — Ambue tetãguáre . Jesús heʼi chupe : — Péicharõ niko hetãgua natekotevẽi omeʼẽ .
Péicharõ jepe , ani haguã ipochy ñane ndive avave , tereho ýpe ha eity ne pinda . Pe pira reikutu raẽva jurúpe rejuhúta viru ohupytýva ñande mokõime guarã . Eraha ha emeʼẽ chupe kuéra upéva .
Upérõ avei , hemimboʼe kuéra oñemboja Jesús rendápe ha oporandu chupe : — Máva piko pe mbaʼe guasuvétava Tupã oporosãmbyhývo yvágape ?
Upépe Jesús ohenói peteĩ mitãme ha omoĩ ijapytépe kuéra ,
ha heʼi : — Añetehápe haʼe peẽme , ndapeiko jeýi ramo mitãicha , ndapeike moʼãi Tupã sãmbyhy yvágape .
Pe oñemomirĩva ko mitãicha , upéva pe mbaʼe guasuvétava Tupã sãmbyhýpe yvágape .
Ha oimeraẽva , che rérape oguerohorýva peteĩ mitã koichagua , chéve che rerohory .
Oimeraẽ oitýva angaipápe peteĩ mitãicha che rehe ojeroviávape , iporãve vaerã ojeitýrõ chupe yguasúpe ita guasu ijajúri .
Ajépa oho vaieténe umi mbaʼe tembiapo vaívape oporoitývape . Ha jepe umíva oiko vaerã voínte , oho vaieteve vaerã upe hapichápe oitývape .
Upévare , nde po térã nde py ne reitýtarõ angaipápe , eikytĩ ha mombyry emombo . Iporãve niko reikove ramo Tupã ndive nde py térã nde poʼỹre , rejeity rangue tata ogueʼỹvape , nde po ha nde py mokõive reheve .
Ha nde resa nde reitýtarõ angaipápe , eipeʼa ha mombyry emombo . Iporãve niko reikove ramo Tupã ndive peteĩ nde resa reheve , rejeity rangue Aña retã ratápe , mokõive nde resa reheve .
Aníke pe apoʼi pe mitãicha che rehe ojeroviávape . Haʼe peẽme , Tupã remimbou kuéra hese oñangarekóva oĩ yvágape tapiaiteha che Túva renondépe .
( Che , yvypóraicha aju vaekue , aju anohẽvo jejopy vaígui opa oñehundítava . )
Mbaʼépa peẽ peimoʼã ojapotaha peteĩ kuimbaʼe oguerekóva 100 ovecha , ha okañy ramo chugui peteĩ ? Ohejáne ñúme umi 99 , oho haguã oheka pe okañy vaekue .
Ha ojuhúvo , ovyʼaiteve vaerã ko peteĩ ovecha reheve , umi 99 okañyʼỹ vaekue reheve guágui .
Péicha avei , pende Túva oĩva yvágape ndoipotái oñehundi peteĩnte jepe koʼãvagui , mitãicha che rehe ojeroviáva .
Nde rapicha ojapo ramo nde rehe ivaíva , eñeʼẽ hendive pene añoháme ha ehechauka chupe ojavy hague . Ne rendu ramo , repyta porã jeýne hendive .
Ha na nde renduséi ramo katu , ehenói peteĩ térã mokõime , ikatu haguã opa ojeʼéva tojeʼe mokõi térã mbohapy rovake .
Ha chupe kuéra nohenduséi ramo katu , emombeʼu opavave rovake tupaópe . Ha upépe nohenduséi ramo katu , pereko chupe pende reheguaʼỹva ramo térã viru ombyatýva Rómape guarãicha .
Añetehápe haʼe peẽme , opa mbaʼe peẽ pe apytĩva ko yvy ári , oñeapytĩta avei yvágape . Ha opa mbaʼe peẽ pejoráva ko yvy ári , ojejoráta avei yvágape .
Che haʼe avei peẽme : Mokõi pende apytégui peñemoĩ ramo peteĩ ñeʼẽme ha peñemboʼe he Túva yvágape oĩvape pejerure haguã chupe oimeraẽ mbaʼe , haʼe omeʼẽta peẽme katuete .
Mokõi térã mbohapy oñembyaty ramo che rérape , upépe aiméta che , hendive kuéra .
Upépe Pedro oñemboja Jesús rendápe ha heʼi chupe : — Che Jára , mbovy jevyvépa che rapicha rembiapo vaikue aheja rei vaerã chupe ? Iporãma piko 7 jevyve aheja rei ramo ?
Jesús heʼi chupe : — Nahániri . Iporãta 70 jey 7 reheja rei ramo .
Upévare , Tupã sãmbyhy yvága pegua niko kóicha hína . Oĩ vaekue peteĩ mburuvicha guasu oikuaa porãséva mbaʼéichapa umi chupe ombaʼapóva oĩ hendive viru porúpe .
Ha oñepyrũvo ohecha peteĩ-teĩ , ojegueru chupe peteĩ heta eterei viru omyengoviaʼỹ vaekue chupe .
Ha upéva ndoguerekóigui mbaʼeve , pe mburuvicha guasu heʼi oñemeʼẽ haguã chupe hepýre tembiguái ramo ambuépe , taʼýra kuéra ha opa oguerekóva reheve . Péicha omyengovia haguã pe viru oiporu vaekuére .
Upépe , pe kuimbaʼe oñesũ huvicha renondépe ha ojerure asy chupe heʼívo : “ Che ruvicha , che raʼarõna . Ameʼẽmba jeýta niko ndéve . ”
Pe mburuvicha guasu oiporiahurereko chupe . Oheja rei chupe pe viru oiporu vaekue ha oheja oho .
Pe kuimbaʼe osẽvo okápe katu , ojuhu peteĩ hapicha oiporu vaekue chugui viru saʼimi . Opo voi ijajúrare ojuvy haguãicha chupe , heʼívo : “ Emyengovia chéve pe aiporuka vaekue ndéve ” .
Pe hapicha oñesũ henondépe ha ojerure asy chupe heʼívo : “ Che raʼarõna . Ameʼẽmba jeýta niko ndéve . ”
Haʼe katu ndoikuaaséi chugui mbaʼeve . Omyakãsã ha ombotyka koty ypytũme omyengoviapa peve pe viru oiporu vaekue .
Ohechávo upéva , umi hapicha kuéra ombyasy eterei . Oho hikuái mburuvicha guasu rendápe ha omombeʼupaite chupe pe ojehu vaekue .
Upémarõ pe mburuvicha guasu ohenoika pe kuimbaʼépe ha heʼi chupe : “ Nde tembiguái ahẽ ! Che aheja rei ndéve pe ikatuʼỹ vaekue remyengovia , rejerurégui chéve .
Ha nde reiporiahurereko vaerã moʼã avei nde rapichápe , che roiporiahurereko haguéicha . ”
Pe mburuvicha guasu ipochy eterei pe kuimbaʼe ndive . Omyakãsã ha ombotyka koty ypytũme omyengoviapa peve chupe pe viru omeʼẽ vaekue chupe .
Upéi Jesús heʼi : — Péicha avei che Túva yvágape oĩva ojapóta pende rehe , pende pyʼaite guive napeheja reíri ramo pende rapichápe , pe ojapóva pende rehe .
Jesús heʼipa rire koʼã mbaʼe , osẽ oho Galiléagui ha oguahẽ Judéape , opytáva kuarahy resẽ gotyo ysyry Jordángui .
Heta umi ohóva hapykuéri , ha upépe omonguera hasývape .
Fariséo kuéra oñemboja Jesús rendápe omoñuhã haguã chupe . Oporandu chupe hikuái : — Ikatúpa peteĩ ména opoi hembirekógui oimeraẽ mbaʼére ?
Jesús heʼi chupe kuéra : — Ndapeikuaái ngaʼu piko Ñandejára Kuatia ñeʼẽme heʼiha , Tupã ojapo ramo guare yvypórape iñepyrũmbýpe , ojapo hague kuimbaʼe ha kuña ?
Heʼive avei : “ Upévare pe kuimbaʼe oheja vaerã itúva ha isýpe , ojoaju haguã hembireko ndive , ha oiko mokõivégui peteĩ . ”
Péicharõ , upe guive haʼe kuéra ndahaʼe véima mokõi yvypóra , peteĩntema . Upévare , yvypóra ndoipeʼái vaerã ojuehegui umi Tupã ombojoaju vaekue .
Upépe umi fariséo heʼi chupe : — Mbaʼére piko aipo ramo Moisés rembiapoukapýpe heʼi kuimbaʼe omeʼẽ vaerãha hembirekópe kuatia jueja rehegua , ha upéi opoi chugui ?
Jesús heʼi chupe kuéra : — Pende pyʼa hatãguinte Moisés oheja vaekue peẽme pepoi pene rembirekógui . Iñepyrũmbýpe ndaupéichai vaekue .
Che katu haʼe peẽme , “ Oimeraẽva opoírõ hembirekógui , ha ndahaʼéi ramo ñemyakã ratĩ haguére , pe kuimbaʼe omenda jeýrõ , oporomyakã ratĩ hína . Ha pe omendáva pe kuña ojepoívare , oporomyakã ratĩnte avei hína . ”
Upévo hemimboʼe kuéra heʼi chupe : — Péicha oikótarõ peteĩ kuimbaʼe hembireko ndive niko , iporãve nomendái .
Jesús heʼi chupe kuéra : — Nda opavavéipe niko oñemeʼẽ ohecha kuaa haguã ko haʼéva peẽme . Umi Tupã omeʼẽvape , haʼe kuéra mante ohecha kuaa .
Heta mbaʼére niko peteĩ kuimbaʼe ikatu nomendái . Oĩ umi ou ypy guive ko yvy ári , ikatuʼỹva voínte oiko kuña ndive ha upévare nomendái . Oĩ avei umi ikatuʼỹva omenda oñehaʼỹiʼo haguére , ha oĩ katu omendaʼỹva ñesãmbyhy yvágui oúva rehehápe . Upe oñemeʼẽvape koʼã mbaʼe ohecha kuaa haguã , tohecha kuaa .
Heta mitã mimi ojereraha Jesús rendápe , haʼe omoĩ haguã ipo iñakãre ha oñemboʼe haguã hese kuéra . Umi hemimboʼe kuéra katu , ipochy umi mitãme oguerúva ndive .
Jesús heʼi chupe kuéra : — Peheja umi mitã tou che rendápe , ha ani pejoko . Umi haʼe kuéraicha guápe guarã niko hína ñesãmbyhy yvágagui oúva .
Ha omoĩ ipo iñakã ári kuéra . Upéi haʼe osẽ oho upégui .
Peteĩ kariaʼy oguahẽ Jesús rendápe ha oporandu chupe : — Mboʼehára , mbaʼe iporãvapa ajapo vaerã ahupyty haguã jeikove opaveʼỹva ?
Jesús heʼi chupe : — Mbaʼéicha rupi piko reporandu chéve mbaʼépa hína pe iporãva ? Tupã rehe añónte niko ikatu jaʼe upéva . Ha reikovese ramo , ejapo Tupã rembiapoukapy heʼíva .
Pe kariaʼy heʼi chupe : — Mavaitévapa ? Ha Jesús heʼi chupe : — Ani reporojuka , ani reporomyakã ratĩ , ani remonda , ani eñeʼẽ rei nde rapicháre ,
emombaʼe nde ru ha nde sýpe , ha ehayhu nde rapichápe rejehayhuháicha nde .
Pe kariaʼy heʼi chupe : — Opa umíva niko ajapopáma . Mbaʼéiko ajapove vaerã ?
Jesús heʼi chupe : — Nde reko porãse ramo Tupã oipotaháicha , tereho eñemumba opa rerekóvare ha emeʼẽ mboriahúpe . Péicharõ rerekóta mbaʼeta yvágape . Upéi , eju che moirũ .
Pe kariaʼy ohendúvo upéva , tuicha ñembyasýpe oho , heta mbaʼe oguerekógui .
Upépe Jesús heʼi hemimboʼe kuérape : — Añete haʼe peẽme , hasyha umi imbaʼe retávape oike haguã Tupã sãmbyhýpe .
Haʼeve katu peẽme , hasyvéta peteĩ imbaʼe retávape oike haguã Tupã sãmbyhýpe , peteĩ kavajúgui ohasa rangue ju resa rupi .
Hemimboʼe kuéra ohendúvo upéva omombaʼete , ha heʼi ojupe : — Máva piko aipórõ ikatúta oñepysyrõ ?
Jesús omaʼẽ hese kuéra ha heʼi : — Yvypóra kuérape guarã upéva ndaikatúi . Tupãme guarã katu ndaipóri mbaʼeve ikatuʼỹva ojapo .
Upémarõ Pedro heʼi chupe : — Ore niko roheja opa mbaʼe ndéve romoirũ haguã . Mbaʼéichapa oñemyengoviáta oréve upéva ?
Jesús heʼi chupe kuéra : — Añetehápe haʼe peẽme , oguahẽvo pe ára opa mbaʼe oñembopyahupa jeývo , che , yvypóraicha aju vaekue , aguapýta che guapyha omimbipávape . Ha peẽ che moirũ vaekue , peguapýta avei 12 guapyhápe , pembojovake haguã umi 12 Israelgua ñemoñarépe .
Ha opa oheja vaekuépe hóga térã ityvýra , térã iteindýra , térã itúva , térã isy , térã hembireko , térã itaʼýra , térã ijyvy che rehehápe , pe peteĩ oheja vaekue rendaguépe ohupytýta 100 .
Ha heta umi koʼágã itenondéva , itapykuéta . Ha heta umi koʼágã itapykuéva , itenondéta .
Ñesãmbyhy yvágagui oúva niko ojogua ku kokue járape osẽva pyharevete ohekávo ombaʼapo vaerã chupe iparraltýpe .
Ha oguahẽ rire peteĩ ñeʼẽme omeʼẽvo chupe kuéra pe viru oñemeʼẽva voínte peteĩ ára oñembaʼapo vaekuére , omondo chupe kuéra iparraltýpe .
Upéi asajeve , osẽ oho oñeñemuháme ha upépe ojuhu hetã hembiapoʼỹvape .
Heʼi chupe kuéra : “ Tapeho peẽ avei pembaʼapo che parraltýpe , ha hekoitépe ameʼẽta peẽme viru ” . Ha oho hikuái .
Pe óga jára osẽ jey asajepyte , ha upéi katu kaʼaru asaje rupi , péicha jey ojapo .
Ha kaʼaruete , osẽ oho jey upe oñeñemuháme ha ojuhu jey upépe hembiapoʼỹvape . Ha heʼi chupe kuéra : “ Mbaʼére piko peẽ peime rei peína koʼápe ára pukukue pembaʼapoʼỹre ? ”
Heʼi hikuái chupe : “ Avave niko na ore nombaʼapói . ” Upérõ heʼi chupe kuéra : “ Tapeho pembaʼapo peẽ avei che yvýpe , ha ameʼẽta peẽme viru hekoitépe . ”
Kaʼaru pytũvo pe óga jára heʼi pe iparralty ñangarekohárape : “ Ehenói umi ombaʼapóvape ha emeʼẽ chupe kuéra pe hembiapokue repy . Eñepyrũ umi itapykueve oguahẽ vaekuégui ha ipahávo emeʼẽ umi oike tenondeve vaekuépe . ”
Ha oguahẽ umi kaʼaruete oike vaekue , ha chupe kuéra oñemeʼẽ viru ombaʼapórõ guáicha peteĩ ára pukukue .
Upéi , oguahẽvo umi tenondete oike vaekue , oimoʼã chupe kuéra oñemeʼẽ hetavetaha . Chupe kuéra katu oñemeʼẽ umi ambuépe oñemeʼẽ haguéichante .
Oñemeʼẽvo chupe kuéra hembiapokue repy , oñepyrũ ipochy pe óga jára ndive .
Heʼi chupe : “ Umi tapykue oike vaekue niko , sapyʼamínte ombaʼapo ha remeʼẽ chupe kuéra oréve remeʼẽháicha , jepe ore ára pukukue rombaʼapo pe kuarahy akúpe . ”
Pe óga jára katu heʼi chupe kuéra : “ Che irũ , ndajapói niko nde rehe mbaʼeve hendapeʼỹva . Ndajapytái ngaʼu piko raʼe rembaʼapotaha chéve virúre oñemeʼẽva peteĩ ára oñembaʼapóvare ?
Erekóma niko ne rembiapo repykue , tereho nde rógape . Che ameʼẽse ramo pe tapykuete oike vaekuépe ndéve ameʼẽháicha ,
piko máva heʼíta chéve mbaʼeve , ajapo haguére ajaposéva viru arekóvagui ? Nde pochy ngaʼu piko che ndive , che mbaʼe porã haguére ? ”
Upéi heʼi Jesús : “ Ha péicha , umi itenondéva itapykuéta , ha umi itapykuéva itenondéta . ”
Jesús ohóvo Jerusalénpe , ogueraha umi 12 hemimboʼe kuérape haʼeñoháme , ha heʼi chupe kuéra :
— Jaha niko ñaína Jerusalénpe . Upépe , che , yvypóraicha aju vaekuépe , oĩta che moĩva paʼi kuéra ruvicha ha Moisés rembiapoukapy mboʼeha pópe , ha haʼe kuéra ojeruréta ajejuka haguã .
Upéi , che meʼẽta hikuái ambue tetãgua pópe oñembohory haguã che rehe , che nupã ha che mosãingo haguã kurusúre . Mbohapy ára haguépe katu aikove jeýta .
Oñemboja Jesús rendápe Zebedeo rembireko , imemby Santiago ha Juan ndive , ha oñesũ haʼe Jesús renondépe , ojerure haguã chupe peteĩ mbaʼe .
Jesús oporandu chupe : — Mbaʼépa reipota ajapo ? Haʼe heʼi chupe : — Aipota ere chéve , koʼã che memby mokõi oguapytaha peteĩ nde akatúa gotyo ha ambue nde asu gotyo reguapývo reisãmbyhy mburuvicha guasúrõ .
Jesús heʼi chupe kuéra : — Peẽ niko ndapeikuaái mbaʼépa pejeruréva . Peẽ ngaʼu piko peime pehasa asy haguãicha , che ahasa asytaháicha ? Haʼe kuéra heʼi : — Roime rohasa haguã .
Jesús heʼi chupe kuéra : — Pehasa asýta añete che ahasa asytaháicha . Peguapy haguã che ykére katu ndaijái chéve ameʼẽ . Che Túva upéva omeʼẽta umi haʼe ombosakoʼi vaekuépe .
Umi 10 hemimboʼe kuéra ohendúvo upéva , ipochy umi mokõi ojoryvy ndive .
Ha Jesús ohenói chupe kuéra ha heʼi : — Peẽ niko peikuaa mbaʼéichapa mburuvicha kuéra po pohýipe oisãmbyhy umi hetã , ha mbaʼéichapa poguasu kuéra ave oguereko vai chupe kuéra .
Pende apytépe katu ndaupéichai vaerã . Upéva rangue pe tuichaséva pende apytépe toiko pene rembijokuái ramo .
Ha pe itenondeséva pende apytépe , toiko pene rembiguái ramo .
Che , yvypóraicha aju vaekue , niko ndajúi vaekue che rembiguairã rekávo , aikóvo tembiguáirõ katu , ha ameʼẽvo che rekove anohẽ haguã hetápe ivaívagui .
Jesús ha hemimboʼe kuéra osẽvo táva Jericógui , heta oĩ ohóva Jesús rapykuéri .
Mokõi ohechaʼỹva oguapy hína pe tape yképe . Ha ohendúvo Jesús ohasaha ohóvo , osapukái hikuái : — David raʼy , ore poriahurerekomína !
Heta oĩ ojaʼóva chupe kuéra okirirĩ haguã , haʼe kuéra katu hatãve osapukái : — Nde , David raʼy , ore poriahurerekomína !
Upévo Jesús opyta , ohenói umi ohechaʼỹvape ha heʼi chupe kuéra : — Mbaʼépa peipota ajapo pende rehe ?
Haʼe kuéra heʼi chupe : — Karai , rohechase niko .
Jesús oiporiahurereko chupe kuéra ha opoko umi hesáre . Ha upepete umi ohechaʼỹ vaekue ohecha , ha omoirũ Jesúspe .
Jesús ha hemimboʼe kuéra oñemoaguĩvo Jerusaléngui , oguahẽ hikuái táva Betfagé jerére , Yvyty Olivotýpe . Upégui Jesús omondo mokõi hemimboʼépe henonderã ,
heʼívo chupe kuéra : — Tapeho peguahẽ amo távape , ha upépe pejuhúta peteĩ vúrro oñeñapytĩva hína , ha imemby hendive . Pejora ha peru chéve .
Ha oimérõ oipotaʼỹva peru , peje chupe : “ Ore Jára oikotevẽ hese ha pyaʼe ogueruka jeýta . ”
Koʼã mbaʼe ojehu , oiko haguã hekoitépe maranduhára heʼi vaekue kuatiápe :
Peje umi Sión guápe : “ Péina ou pende ruvicha guasuvúrro ári ojejapoʼỹre ” .
Upérõ , hemimboʼe kuéra oho ha ojapo Jesús heʼi haguéicha chupe kuéra .
Ogueraha hikuái pe vúrro imemby reheve Jesúspe . Ha haʼe kuéra omoĩ hiʼári ijao ha Jesús ojupi hiʼári .
Ha opavave oipyso ijao haperãme , oĩ katu oikytĩva yvyra rakã ha omyasãiva pe tapére .
Umi tenondete ohóva ha umi tapykue pegua , oñepyrũ osapukái : — Tupã tohovasa mburuvicha guasu David raʼýpe ! Toñemombaʼe guasu Ñandejára rérape oúva ! Tupã toñemombaʼe guasu !
Oguahẽvo Jesús Jerusalénpe , opa upepegua ipyʼa tarovapa . Heta oĩ oporandúva : — Máva piko kóva ?
Ha umi Jesús ndive ohóva heʼi : — Kóva niko maranduhára Jesús , oúva táva Nazaret Galiléa peguágui .
Jesús oike Tupaópe ha omosẽmba upégui umi upépe oñemúvape . Upépe oĩ umi oñemúva viru tupaópe oñemeʼẽ vaerãre ha omeʼẽva ambue tetã megua virúre . Umíva mesa haʼe oitypa yvýre . Umi pykasu mymbajukarã rehe oñemúva renda avei oitypa .
Ha heʼi chupe kuéra : — Ñandejára Ñeʼẽme niko heʼi : ‘ Che rógare ojeʼéta , ñemboʼehao ’ . Peẽ katu pejapo chugui mondaha kuára .
Pe Tupaópe oñemboja Jesús rendápe umi ohechaʼỹva ha ikarẽva , ha haʼe omonguera chupe kuéra .
Umi paʼi ruvicha ha Moisés rembiapoukapy mboʼeha ohechávo umi mbaʼe hechapyrãva Jesús ojapóva , ha ohendúvo mbaʼéichapa umi mitã osapukái Tupaópe “ Tupã tohovasa David Raʼýpe ” , ipochy .
Ha heʼi Jesúspe : — Rehendu piko mbaʼépa heʼi hikuái ? Ha Jesús heʼi chupe kuéra : — Ahendu aína . Ndapeikuaái ngaʼu piko peẽ Ñandejára Ñeʼẽme heʼiha : Mitã nguéra jurúguiha mitã kambu mimiche mombaʼe guasu vaerã hekoitépe .
Ha oheja chupe kuéra . Osẽ oho upégui táva Betania peve , ha opyta upépe upe pyhare .
Pyhareve , Jesús oho jeývo Jerusalénpe oñandu iñembyahýi .
Ha ohechávo peteĩ ígo máta opuʼãva tape yképe , oñemboja hese ohecha haguã hiʼapa . Ndojuhúi hese hiʼaha , hogue mante oĩ hese . Upépe Jesús heʼi pe ígo mátape : — Nandeʼa moʼã véima arakaʼeve ! Ha upepete pe ígo máta ipiru .
Hemimboʼe kuéra ohechávo upéva , ohecha ramoite ha oporandu Jesúspe : — Mbaʼéicha piko pe ígo máta pyaʼete ipirupa ?
Jesús heʼi chupe kuéra : — Añetehápe haʼe peẽme , pejerovia ramo ha na pende pyʼa mokõi ramo , upe che ajapo vaekue ko ígo mátare peẽ avei pejapóta , ha hetave mbaʼe . Ikatúta peje peteĩ yvytýpe : “ Epuʼã koʼágui ha tereho ejeity y guasúpe ” ha oikóta pejeháicha .
Ha pejerovia ramo Tupãre , opa mbaʼe pejeruréva pene ñemboʼépe oñemeʼẽta peẽme .
Jesús oho jey Tupaópe , ha oporomboʼe jave upépe hína , oguahẽ hendápe paʼi ruvicha kuéra ha Israel myakãhára kuéra . Oporandu chupe hikuái : — Máva piko oheja ndéve rejapo haguã koʼã mbaʼe ? Máva pokatu rupi reju ?
Jesús ombohovái chupe kuéra : — Che aporandúta avei peẽme peteĩ mbaʼe , ha peje ramo chéve , haʼéta peẽme mbaʼéicha rupípa ajapo koʼã mbaʼe .
Peje chéve : Máva piko ombou rakaʼe Juánpe oporomongarai haguã ? Tupã térã piko yvypóra ? Haʼe kuéra katu oñepyrũ oñomongeta kyreʼỹ oñondive , ha heʼi : “ Jaʼe ramo Tupã ombou hague chupe , heʼíta ñandéve : ‘ Mbaʼére ndaperoviái raʼe chupe ? ’
Ha jaʼe ramo yvypóra hague , opuʼãta ñande rehe opavave . Haʼe kuéra niko oguerovia hína Juan , maranduhára hague . ”
Upévare heʼi hikuái Jesúspe : — Ndoroikuaái . Upépe Jesús heʼi chupe kuéra : — Upéicharõ , che avei namombeʼu moʼãi peẽme máva pokatu rupípa ajapo koʼã mbaʼe .
Jesús oporandu opavavépe : — Mbaʼépa peje ko peẽme amombeʼútavare . Oĩ vaekue peteĩ kuimbaʼe itaʼýra mokõiva . Ha heʼi pe ijypykuépe : “ Che raʼy , tereho embaʼapo ñande parraltýpe . ”
Pe itaʼýra katu heʼi chupe : “ Ndahaséi ” . Upéi ombyasy péicha heʼi hague , ha oho .
Upéi pe kuimbaʼe oho itaʼýra pahague rendápe , ha heʼi avei chupe oho haguã ombaʼapo . Heʼi katu haʼe itúvape : “ Néi , che ru , aháta ” , ha ndohói .
Mávapa umi mokõivévagui ojapo itúva rembipota ? Umi upépe oĩva heʼi chupe : — Pe ijypykue . Upépe Jesús heʼi chupe kuéra : — Añetehápe haʼe peẽme , umi viru ombyatýva Rómape guarã ha umi kuña reko vai raẽ oikéta pende hegui Tupã sãmbyhy yvágape .
Juan Bautista niko ou vaekue pene mboʼévo mbaʼéichapa peiko vaerã , ha ndaperoviaséi vaekue chupe . Umi viru ombyatýva Rómape guarã ha umi kuña reko vai katu oguerovia chupe . Peẽ pehecha ramo jepe upéva , napembyasýi pende reko vai ha ndapejeréi chugui , perovia haguã chupe .
Pehendu avei kóva : ‘ Oiko vaekue peteĩ karai oñotỹka vaekue peteĩ parralty ijyvýpe . Omongorapy ha upéi ojapouka oñeñami haguãme umi parralʼa . Omopuʼã avei peteĩ óga yvate , upégui oĩ haguã omaña ha oñangarekóva ijyvýre . Upéi katu , oiporuka hepýre mbaʼapohahára kuérape , ha oho mombyry .
Ha oguahẽvo ára parralʼa ojepoʼo haguã , pe karai omondo hembiguái kuérape umi mbaʼapohára rendápe , ojerurévo pe chupe ohupytýva .
Umi mbaʼapohára kuéra katu ojeity umi tembiguái ári ha peteĩme oinupã heta , pe ambuépe ojuka , ha ambuépe katu itápe ojapi ojuka peve .
Pe karai katu omondo hetave hembiguái kuérape , ha umi mbaʼapohára ojapo hese kuéra umi ambuére ojapo haguéicha .
Ipahápe omondo taʼýra teépe . Heʼi ipyʼapýpe : “ Che raʼýpe niko ojapóta mbaʼéva ramo . ”
Ohechávo hikuái pe yvy jára raʼýpe , umi mbaʼapohára heʼi : “ Pévape opytapáta hína opa mbaʼe . Jajuka ha topyta ñandéve ko yvy . ”
Ha ojeity hiʼári hikuái , oguenohẽ pe parraltýgui ha ojuka chupe .
Upéi Jesús oporandu : — Mbaʼépa hiʼã peẽme ojapotaha pe yvy jára ?
Ha heʼi hikuái chupe : — Ojukapáne umi tekove ahẽme , oiporiahurerekoʼỹre chupe kuéra . Upéi omeʼẽne pe ijyvy ambue mbaʼapohárape omeʼẽtava chupe pe imbaʼerãva .
Upépe Jesús heʼi chupe kuéra : — Peẽ niko peikuaa Ñandejára Ñeʼẽ heʼiha : “ Upe ita omboykéva umi óga mopuʼãháraupéva ári koʼágã oñemopuʼã . Ñandejára upéicha ojapoha ore jurujái rohechávo . ”
Upévare haʼe peẽme , Tupã sãmbyhy ojepeʼáta pende hegui ha oñemeʼẽta ambuépe , omeʼẽtava hiʼa hekoitépe .
Ha oimeraẽva hoʼáva pe ita hiʼári , opẽmbaitéta . Ha oimeraẽva ári hoʼa ramo pe ita , omonguʼipaitéta chupe .
Umi paʼi ruvicha ha fariséo kuéra ohendúvo umi ñeʼẽ mbojoja Jesús omombeʼúva , ohecha kuaa hese kuéra heʼiha .
Ha omyakãsãse hikuái Jesúspe . Okyhyjénte opavavégui , oguerekógui chupe hikuái maranduhára ramo .
Jesús oiporu jey ñeʼẽ mbojoja oñeʼẽ haguã opavavépe . Heʼi chupe kuéra :
— Tupã sãmbyhy yvágape oĩva niko kóicha . Oĩ vaekue peteĩ mburuvicha guasu ojapo vaekue karu guasu taʼýra omendáta haguére .
Omondo hembiguái kuérape ohenói haguã umi ojejerure vaekuépe ou haguã . Haʼe kuéra katu ndouséi .
Omondove jey upéi hembiguái kuérape , heʼívo chupe kuéra : “ Peje umi ojejerure vaekuépe ou haguã , oĩmbamaha tembiʼu ojekaru haguã . Peje chupe kuéra ajukaukáma hague che rymba kuéra ikyravéva , ha oĩmbaitemaha haʼe kuéra ou haguãicha karu guasuhápe . ”
Umi ojejerure vaekuépe ou haguã katu mbaʼeve ndoikuaaséi . Peteĩva oho ohecha ijyvy , ambue katu oho iñemuháme ,
ha umi hembýva katu ojeity umi mburuvicha guasu rembiguái ári , ha oinupã ojuka peve .
Upérõ pe mburuvicha guasu ipochy eterei . Omondo iñorãirõhára kuéra ojuka haguã umi hembiguái jukaharépe ha ohapypa haguã itáva kuéra .
Upéi katu heʼi hembiguái kuérape : “ Oĩmbaitéma karu guasu che raʼy mendarã . Umi ajerure vaekuépe ou haguã niko ndaijái voi kuri che rógape ou haguã .
Tapeho aipo ramo umi okáre ha peje pejuhúvape ou haguã ko karu guasuhápe .
Umi hembiguái osẽ pe okáre ha ombyaty opa ojuhúvape . Heko potĩ ha heko vaíva peteĩcha oho , ha péicha ou omyenyhẽ hikuái pe óga .
Upéi katu pe mburuvicha guasu oike ohecha haguã umi ou vaekuépe , ha ohecha peteĩ kuimbaʼépe omondeʼỹ vaekue mendahápe guarã ao .
Heʼi chupe : “ Che irũ , mbaʼéicha piko reike koʼápe remondeʼỹre mendahápe guarã ao ? ” Pe kuimbaʼe katu okirirĩnte .
Upérõ pe mburuvicha guasu heʼi hembiguái kuérape : “ Peipykua ha peipokua , ha pemombo okápe iñypytũháme . Upépe tahasẽ ha hãi tomopururũ . ”
Ha Jesús oñeʼẽmbávo heʼi : — Hetápe niko ojejerure ou haguã , ha mbovýpe ojeporavo .
Umi fariséo oñemoĩ peteĩ ñeʼẽme omoñuhã haguã Jesúspe , ha heʼívare omoĩ vai haguã chupe .
Umi fariséo omondo Jesús rendápe hemimboʼe kuérava apytégui ha avei , umi Herodes rapykuéri oiko hatãva . Heʼi chupe hikuái : — Mboʼehára , roikuaa niko añetévante ereha , ha hekoitépe remboʼeha Tupã rape . Roikuaa avei ndoguapyiha nde rehe mbaʼeve ojeʼéva nde rehe , ha neremañaiha avavére rehecha haguã mbaʼeichaguápa haʼe .
Roikuaase mbaʼépa nde ere kóvape : Iporã piko romeʼẽ viru mburuvicha guasu Roma peguápe , térãpa nahániri ?
Jesús katu ohecha kuaa omoñuhãseha chupe hikuái , ha heʼi : — Peẽ tekove ahẽ , rova mokõi . Mbaʼére piko che moñuhãse peína ?
Pehechauka chéve pe viru pemeʼẽva jepi . Ha ombohasa chupe hikuái .
Omañávo hese Jesús oporandu chupe kuéra : — Máva raʼãnga ha máva réra piko ko oĩva hese ?
Haʼe kuéra heʼi : — Mburuvicha guasu Roma pegua . Jesús heʼi chupe kuéra : — Néi , pemeʼẽ mburuvicha guasúpe mburuvicha guasu mbaʼéva , ha Tupãme Tupã mbaʼéva .
Ohendúvo upéva okirirĩmba hikuái . Oheja chupe , ha osẽ oho hikuái .
Upe árape voi umi Saduséo oho Jesús rendápe . Umi Saduséo niko ndogueroviái omanóva oikove jeyha , upévare heʼi Jesúspe :
— Mboʼehára , Moisés niko oheja vaekue kuatiáre , peteĩ kuimbaʼe omendáva omano ramo hembireko imembyʼỹre chugui , tyvýra omenda vaerã hembirekorére omoñemoñare haguã tykeʼýra omano vaekuépe .
Oiko vaekue niko koʼápe 7 kuimbaʼe ojoryvýva . Pe ijypykue omenda ha upéi omano , ha hembireko naimembýigui chugui , opyta tyvýrape .
Upéicha avei ojehu pe mokõiháme ha pe mbohapyhápe , ohupyty peve pe ipahaguépe .
Amo ipahápe omano avei pe kuña .
Ha néi , ágã ojeikove jey vove , máva rembirekótapa hína pe kuña , koʼã 7 omenda vaekue hese apytégui ?
Jesús heʼi chupe kuéra : — Tuicha pejavy . Peẽ ndapeikuaái Ñandejára Ñeʼẽ térã Tupã pokatu .
Ágã ojeikove jey vove , kuimbaʼe ha kuña nomenda moʼã véima ojuehe . Oikóta chugui kuéra , Tupã remimbou yvágape guáicha .
Ha ndaperoviaséi ramo omanóva oikove jeyha , ndapeikuaái ngaʼu piko pe Tupã heʼi vaekue peẽme ? Haʼe heʼi vaekue :
“ Che hína Abraham , Isaac ha Jacob Tupã . ” Haʼe niko ndahaʼéi omanóva Tupã . Oikovéva Tupã katu .
Ohendúvo upéva , opavave ohecha ramo umi mbaʼe Jesús omboʼéva .
Umi fariséo ohendúvo Jesús omokirirĩ hague umi Saduséope , oñembyaty hikuái ha oho Jesús rendápe .
Peteĩva , Moisés rembiapoukapy mboʼeha , omoñuhã haguãicha oporandu chupe :
— Mboʼehára , mávapa umi Tupã rembiapoukapy apytépe mbaʼe guasuvéva ?
Jesús heʼi chupe : — ‘ Ehayhu Tupã nde Járape ne nde pyʼaite guive , ne ánga rugua guive ha ne arandukue reheve . ’
Kóva hína pe mbaʼe guasuvéva ha pe tenondeteguáva .
Upéva rire oúva ojogua chupe , ha heʼi kóicha : ‘ Ehayhu nde rapichápe rejehayhuháicha nde . ’
Koʼã mokõi tembiapoukapy ári oguapy hína Moisés rembiapoukapy ha opa mbaʼe maranduhára kuéra omboʼe vaekue .
Jesús oñeʼẽ umi fariséo oñembyaty vaekuépe ,
ha oporandu chupe kuéra : — Mbaʼépa peẽ peje pe Mesías rehe ? Máva ñemoñarépa haʼe ? Heʼi hikuái chupe : — David ñemoñare .
Upépe Jesús heʼi chupe kuéra : — Mbaʼéicha rupi piko David , Espíritu Santo rupi heʼi chupe “ che Jára ” ? David niko heʼi vaekue :
Ñandejára heʼi che Járape “ Eguapy che akatúa gotyo , tamoĩ ne pyenda ramoumi nde rayhuʼỹva ” .
David voi niko heʼi chupe “ Che Jára ” ? Mbaʼéicha piko aipórõ pe Mesías David ñemoñaréta ?
Ha avave ndaikatúi ombohovái chupe . Upe guive avave noñehaʼãvéi oporandu chupe mbaʼeve .
Upe rire Jesús oñeʼẽ opavavépe ha hemimboʼe kuérape . Heʼi chupe kuéra :
— Umi Moisés rembiapoukapy mboʼeha ha umi fariséo kuéra ári oĩ oikuaaukávo Moisés rembiapoukapy .
Upévare , pene ñeʼẽ rendu vaerã chupe kuéra ha pejapo vaerã opa haʼe kuéra heʼíva . Upe haʼe kuéra ojapóva katu ani peẽ pejapo . Haʼe kuéra niko heʼi peteĩ mbaʼe ha ndojapói pe heʼíva .
Haʼe kuéra niko omoĩ opavave apére mbaʼe pohýi ikatuʼỹva jaropuʼaka . Oity avei opavave apére mbaʼe pohýi , ha peteĩ ikuãme jepe ndopokoséi hese .
Opa umi mbaʼe ojapóva , ojechauka haguãnte ojapo . Oñapytĩ isyva ha ijyva kuérare Ñandejára Ñeʼẽ ryru tuicha tuicháva , ha ombopukuve ijao fléko . ,
Oĩ porãvetahápe oguapy karu guasuhápe ha judío kuéra tupaópe .
Tape rupi katu oipota oñemomaitei chupe kuéra karai guasúicha ha opavave teʼi chupe kuéra “ Mboʼehára ” .
Peẽ katu ani peheja avavépe pene renói mboʼehára . Peẽ niko ojoryvy hína , ha peteĩnte pene Mboʼehára .
Ha ani avavépe peje ko yvy ári “ Ore Túva ” . Peteĩnte niko pende Túva , ha haʼe oĩ yvágape .
Ani avei peheja avavépe heʼi peẽme “ Ore mboʼehára ” , peteĩnte niko pene mboʼehára ha upéva pe Mesías .
Pe mbaʼe guasuvéva pende apytépe , tembiguáicha ojejokuaika vaerã .
Tupã oitýta yvýre pe oñemombaʼe guasusévape , ha upe oñemomichĩvape katu omombaʼe guasúta .
Pejererekóke peẽ Moisés rembiapoukapy mboʼeha ha peẽ fariséo kuéra rova mokõi ! Peẽ pemboty Tupã sãmbyhy yvága pegua rokẽ ani haguã avave oike . Peẽ voi ndaikatúi peike , ha ndapehejái umi oikesévape oike .
Pejererekóke peẽ tembiapoukapy mboʼeha ha peẽ fariséo kuéra rova mokõi ! Peẽ peipeʼapa hóga umi kuña imenaveʼỹvagui ha upéi katu pembohasa haguã , peñemboʼe puku-puku . Upévare peẽ peñenupã pohyivéta .
Pejererekóke peẽ Moisés rembiapoukapy mboʼeha ha peẽ fariséo kuéra rova mokõi ! Peẽ pehóva opa rupi ko yvy ári , ha pehasa yguasu mboypýri ave , peteĩnte jepe pembojerovia haguã Tupãre , judío kuéraicha . Upéva pejapo haguére , haʼe kuéra oho joʼa-joʼa vaerã aña retãme .
Pejererekóke peẽ myakãhára resatũ ! Peẽ peje : “ Oime ramo omeʼẽva iñeʼẽ Tupao rehe ojapotaha peteĩ mbaʼe , upéva ndahaʼéi mbaʼeve . Ha oimérõ katu omeʼẽva iñeʼẽ pe óro Tupao peguáre , peẽ peje ojapo mante vaerãha pe heʼi haguéicha .
Peẽ tekove tavy resatũ ! Máva piko pe mbaʼe guasuvéva ? Pe óro piko , térãpa pe Tupao ? Pe óro niko oñemboyke Tupãme guarã Tupao ryepýpe oĩ haguére . ”
Peẽ peje avei : “ Oime ramo omeʼẽva iñeʼẽ altar rehe ojapotaha peteĩ mbaʼe , upéva ndahaʼéi mbaʼeve . Omeʼẽ ramo iñeʼẽ umi mbaʼe kuaveʼẽ altar ári oĩvare katu , ojapo mante vaerã pe heʼi haguéicha . ”
Peẽ tekove tavy resatũ ! Máva piko pe mbaʼe guasuvéva ? Umi mbaʼe kuaveʼẽ , térãpa pe altar ? Umi mbaʼe kuaveʼẽ niko oñemboyke Tupãme guarã oĩ haguére pe altar ári .
Pe omeʼẽva iñeʼẽ altar rehe , nomeʼẽi iñeʼẽ pe altar rehe año . Omeʼẽ hína iñeʼẽ opa mbaʼe hiʼári oĩvare .
Ha pe omeʼẽ iñeʼẽ Tupaóre , nomeʼẽi iñeʼẽ Tupaóre año . Omeʼẽ hína iñeʼẽ Tupãre , ypýpe oikóvare .
Upe iñeʼẽ omeʼẽva yvágare , omeʼẽ hína iñeʼẽ Tupã guapyháre ha Tupã , upépe oguapýva rehe voi .
Pejererekóke peẽ Moisés rembiapoukapy mboʼeha ha peẽ fariséo kuéra rova mokõi ! Peẽ pemeʼẽ Tupãme 10gui peteĩ pene ménta , anís ha komíno jepe . Upéi katu pende resarái Tupã rembiapoukapy pene mboʼeha pende reko joja vaerãha , peporoporiahurereko vaerãha ha pejerovia vaerãha Tupãre . Koʼãva raẽvete pejapo vaerã ha upéi katu umi ambue .
Peẽ myakãhára resatũ , peẽ niko pende ýgui pembogua ñatiʼũ ha pemokõ kavaju .
Pejererekóke peẽ Moisés rembiapoukapy mboʼeha ha peẽ fariséo kuéra rova mokõi ! Peẽ pemopotĩ pende mbayru ha pene ñaʼẽmbe ijape guio , hyepy katu henyhẽ umi mbaʼe pemonda vaekuégui , pene mbaʼe pota tarovágui .
Ehendúke , nde fariséo resatũ . Emopotĩ raẽ ne mbayru ha ne ñaʼẽmbe hyepy guio , péicharõ ipotĩne avei ijape guio .
Pejererekóke peẽ Moisés rembiapoukapy mboʼeha ha peẽ fariséo rova mokõi ! Peẽ haʼete umi omanóva oñeñotỹha renda , morotĩ porãva oka guio , hyepy guio katu henyhẽ kãnguekuégui ha opaichagua mbaʼe kyʼágui .
Peichaite avei peẽ . Pende reko porã vaicha pende ape guio , pende ryepy guio katu pene renyhẽ japu ha ñañágui .
Pejererekóke peẽ Moisés rembiapoukapy mboʼeha ha peẽ fariséo rova mokõi ! Peẽ pemopuʼã umi maranduhára omano vaekuépe guarã oñeñotỹ haguã , ha pembojeguapa umi manduʼarã pemopuʼãva imarangatúva rekovekuére .
Upéi katu peje : “ Roikove rire ore ypy kuéra oikove ramo guare , ore ndorojukái vaerã moʼã umi maranduhára kuérape . ”
Péicha peñeʼẽvo , pehechauka peẽha voi umi maranduhára jukahare ñemoñare .
Pemoguahẽ huʼãme aipo ramo , pende ru ypy kuerakue omoñepyrũ vaekue .
Peẽ mbói , ha mbói ñemoñare ! Peimoʼã piko ndapeho moʼãiha aña retãme ?
Upévare , che amondóta pene rendápe maranduhára , iñarandúva ha mboʼehára kuéra . Umívagui oĩta peẽ pejuka ha pehupítava kurusúre . Umi ambuépe katu peinupãta pende tupaópe , ha pemuñáta pehóvo peteĩ távagui ambuépe okañývo pende hegui .
Ha péicha , opẽta pende rehe opa imarangatúva ko yvy ári jejukakue , Abel pe imarangatuete vaekue raẽ guive , Zacarías Berequías raʼy peve , peẽ pejuka vaekue Tupao ha altar paʼũme .
Añete haʼe peẽme , ñenupã opa koʼã jejukakuéregua opẽta opavave koʼágã oikóvare .
Nde Jerusalén , nde Jerusalén , rejukáva maranduhára kuérape rejapíva itápe umi ñeʼẽ reruha Tupã omboúva ndéve ! Hetaitéma niko ambyatyséva ne memby kuéra , ryguasu ombyatyháicha itaʼýra ipepoguýpe , ha ndereipotái !
Upévare , nde róga opytáta nandi ha itaperéta .
Ha haʼe ndéve nda che recha moʼã veimaha , oguahẽ peve ára erévo : ‘ Tojehovasa pe oúva Ñandejára rérape ! ’
Jesús osẽ Tupaógui ohóma haguãicha . Upekuévo hemimboʼe kuéra ohupyty chupe , ha imanduʼa chupe Tupaóre ha umi óga heseguáre .
Jesús heʼi chupe kuéra : — Pehecha peína opa koʼã mbaʼe , ajépa . Añetehápe haʼe peẽme , ndopyta moʼãi peteĩ itánte jepe ojoʼári . Oñehundipaitéta .
Upéi oho hikuái Yvyty Olivotýpe . Jesús oguapy upépe , ha hemimboʼe kuéra oñemboja hendápe . Ha upe haʼeñoháme oporandu chupe hikuái : — Roikuaase niko mbaʼéichapa rohecha kuaáta oguahẽmaha pe ára nde reju haguã . Roikuaase arakaʼépa ojehúta umi mbaʼe .
Ha Jesús heʼi chupe kuéra : — Pemaʼẽ porãke . Aníke peheja avave pene mbotavy .
Cháke oĩne heta oúva , ha heʼíne peẽme ijehe cheha . Heʼíta hikuái : “ Che hína pe Mesías ” , ha hetápe ombotavýta .
Pehendúta oikoha ñorãirõ guasu opa rupi . Anínte peñemondýi . Umíva umi mbaʼe niko ojehu vaerã voínte , ha upéva ndeʼiséi oguahẽmaha pe ára paha .
Peteĩ tetã opuʼãne ambuére , ha opavave opuʼãmbáne ojuehe . Ñembyahýi guasu oĩne opa rupi ha yvy ryrýi heta henda rupi .
Koʼãva niko iñepyrũránte hína .
Upéi peñemyakãsãta ha heta oñemboharáita pende rehe hikuái . Pejejukáta ha avave ndaijaʼe moʼãi pende rehe , che remimboʼe haguére peẽ .
Umíva umi árape , heta umi che rehe ojeroviáva , ndojerovia moʼã véimava . Umíva ndojoayhu moʼãi , ha oñohaʼãta pokarẽme ojoity haguã mburuvicha kuéra pópe .
Hetáta maranduhára japu , ha hetápe ombotavýta .
Teko aña isarambíta opa rupi , ha opavave ndojoayhu moʼãvéi ojoayhu haguéicha .
Pe oñemohatãva ijeroviápe ipaha peve katu , oikovéta .
Ha pe marandu porã Tupã sãmbyhy rehegua oñemoherakuãta opa rupi ko yvy jerekuévo , opa tetãgua ohendu haguã . Upe rire ae , oguahẽta pe ára paha .
Pehecháta Tupã kotýpe taʼãnga ahẽ maranduhára Daniel imanduʼa hague , omongyʼáva pe Tupao . ( Pe ohendúva ko ojeʼéva , toikuaa mbaʼépa heʼise . )
Upéva pehecha vove , umi Judéape oikóva Pyaʼéke toho tokañy yvytýre .
Pe hóga ári oĩva , aníke oguejy oguenohẽ haguã mbaʼeve hógagui .
Pe ñúme oĩva , anítei ojevy ijao píari .
Tojererekóke umi kuña hye guasúva umi árape , térã imemby kambúva . Tuicha ohasa asýta .
Pejerure Tupãme ani haguã ojehu peẽme koʼã mbaʼe roʼy jave térã pytuʼuha árape .
Upérõ , tuicha ojehasa asýta , ojehasaʼỹháicha gueteri ko yvy ári iñepyrũmby guive . Ha arakaʼeve peichagua jehasa asy ndojehu moʼãvéi .
Ha Tupã nomombykýi rire umi ára umi imbaʼéva rehehápe , avave ndopytái vaerã moʼã hekove . Umi imbaʼéva , haʼe oiporavo vaekue rehehápe katu omombykýta .
Ha umíva umi árape oĩ ramo heʼíva peẽme : “ Péina ápe pe Mesías ” térã “ Péina upépe ” , ani perovia .
Cháke oúta hína heta mesías guaʼu ha maranduhára japu peẽme . Ha heta mbaʼe hechapyrãva ojapóta , ombotavy haguã Tupã rembiporavópe jepe , ikatúrõ .
Amombeʼu hína peẽme koʼã mbaʼe , ojehu mboyve .
Upévare , oĩ ramo heʼíva peẽme : “ Pe Mesías oime hína yvy ojeikoʼỹháme ” , ani peho . Ha heʼi ramo peẽme : “ Péina ápe , okañy hína ” , ani perovia .
Ára vera ojechaháicha kuarahy resẽ guive kuarahy reike peve , péichata avei ajuha ára che , yvypóraicha aju vaekue .
Teʼõngue oĩháme , ijaty yryvu .
Umi jehasa asyha ára ohasa riremi , kuarahy iñipytũmbáta , jasy ndohesape moʼãvéi , mbyja kuéra hoʼapáta yvágagui , ha opa mbaʼe yvágape oĩva okuchupáta .
Ha upépe , ojehecháta yvágare pe mbaʼe ohechaukáva Tupã raʼy , yvypóraicha ou vaekue , ouha . Ha okyhyjégui , opa tetãgua ojaheʼóta che rechávo ajuha arai apytépe , tuicha pokatu ha mimbipápe .
Oñehendúta turu ipu hatãva , ha amondóta che remimbou kuérape ombyatypa haguã che rembiporavópe opa guio yvy jerekuévo , yvága apýragui ipahaite peve .
Pemaʼẽ umi ígo mátare peikuaa haguã . Umi hakã kyrỹi hogue roky ñepyrũ vove , peikuaa oguahẽmaha ára haku .
Péicha avei , pehecha vove ojehu koʼã mbaʼe peikuaáta hiʼaguĩmaha che , yvypóraicha aju vaekue , aju jey haguã .
Añetehápe haʼe peẽme : Koʼã mbaʼe ojehupáta omano mboyve umi koʼágã oikovéva .
Yvága ha yvy opáta , che haʼéva katu ojehu vaerã katuete .
Mbaʼe árapepa térã arakaʼetépa avave ndoikuaái . Tupã remimbou kuéra jepe ndoikuaái , che , Tupã Raʼy , jepe ndaikuaái . Che Ru añoite mante oikuaa .
Ojehu haguéicha umi árape Noé oikove ramo yvy ári , upéicha ojehu vaerã avei che , yvypóraicha aju vaekue , aju jeyha ára .
Umi árape ama guasu mboyve , opavave oiko okaru , omboyʼu ha ñemendápe , Noé oike peve pe kanóa guasúpe .
Ha upéi oimoʼãʼỹhágui , ou pe ama guasu ha ohundipa opavavépe . Péichata avei che , yvypóraicha aju vaekue , aju vove .
Upéva upe árape , mokõi kuimbaʼe oĩta hína oñondive ñúme , peteĩ ojereraháta ha pe ambue katu ojehejáta .
Mokõi kuña oñembisóta hína , peteĩ ojereraháta ha pe ambue katu ojehejáta .
Pejesarekóke aipo ramo , ndapeikuaái hína arakaʼetépa oúta pende Jára .
Perekóke kóva pene akãme : Peteĩ óga jára oikuaa ramo arakaʼetépa oikéta hógape mondaha , haʼe ndoke moʼãi ha ndoheja moʼãi avavépe oike hógape omonda haguã chupe .
Upévare , peẽ avei pejesareko vaerã . Peimoʼãʼỹve jave niko che , yvypóraicha aju vaekue , ajúta .
Mávapa hína pe tembiguái jeroviaháva ha imbaʼe recha kuaáva ? Upéva hína pe ijára omoĩva ipoguýpe ambue hembiguái kuéra omongaru haguã oikotevẽ jave .
Ovyʼaite vaerãnepa pe tembiguái , ijára oguahẽ vove ojuhúva ojapopaha hekópe hembiapo .
Añetehápe haʼe peẽme , pe óga jára omoĩne ipoguýpe opa oguerekóva .
Pe tembiguái iñaña ramo katu , oimoʼãne ijára hiʼaretaha ,
ha oñepyrũ oñemboharái hapicháre , ha osẽ okaru ha omboyʼu umi tekove kaʼu ndive .
Ha ijára ou jeýne haʼe oimoʼãʼỹve ha ohaʼarõʼỹve jave ,
omyanguʼíne chupe teju ruguáipe , oñembyepotiháicha hova mokõivape . Ha upépe ojaheʼo soróta ha hãi mante opururũta .
Upe Tupã sãmbyhy yvága pegua kóichata . Oĩ vaekue 10 kuñataĩ , peteĩ pyhare ojapyhýva imbaʼe rendy ha pe kuñataĩ omendátava ndive osẽva ohuguãitĩ pe imenarãme .
Umi kuñataĩ apytégui , 5 itavy ha 5 iñakã porã .
Umi itavýva , ogueraha ramo jepe imbaʼe rendy , ndoguerahái heta ñandyry peichahágui oikotevẽve ramo guarã .
Umi iñakã porãva katu ogueraha imbaʼe rendy ha iñandyry ryru .
Pe menarã hiʼarégui oguahẽ haguã , umi kuñataĩ hopehyipa ha ipahápe okepa .
Pyhare pyte rupi katu , oñehendu sapyʼa peteĩ osapukái ha heʼíva : “ Oúma pe menarã . Peju pehuguãitĩ chupe ! ”
Upévo , opáy umi 10 kuñataĩ omyendy tuichave haguã umi imbaʼe rendy .
Umi 5 itavýva heʼi umi 5 iñakã porãvape : “ Pemeʼẽmona oréve pende ñandyry . Ore mbaʼe rendy niko ogue potaitéma hína . ”
Umi iñakã porãva katu heʼi chupe kuéra : “ Nahániri . Péicharõ niko opavave japytáta mbaʼeveʼỹre . Tapeho pejogua pene mbaʼerã . ”
Ha umi 5 itavýva oho aja ñandyry joguávo , oguahẽ pe menarã . Ha umi kuñataĩ iñakã porã vaekue oike hendive mendahápe , ha upe rire pe okẽ oñemboty .
Upéi , ou jeývo umi kuñataĩ oho vaekue oñemu heʼi : “ Karai . Karai . Eipeʼána oréve pe okẽ ! ”
Haʼe katu heʼi chupe kuéra : “ Añetehápe haʼe peẽme , che ndapoikuaái . ”
Ha upéi heʼi Jesús : “ Pejesarekóke peẽ , ha ani peke . Cháke ndapeikuaái arakaʼetépa ajúne che , yvypóraicha aju vaekue . ”
Upe Tupã sãmbyhy yvága pegua kóichata . Oĩ vaekue peteĩ kuimbaʼe ohótava hína tetã mombyrýpe . Ohenói mbohapyve hembiguáipe ha oheja chupe kuéra iviru omomemby haguã chupe .
Pe iñakã porãvévape oheja hetave ha umi ambuépe katu michĩve . Pe tenonde guápe oheja 5.000 óro pehẽngue , pe ambuépe 2.000 ha pe tapykue guápe katu 1.000 . Peteĩ-teĩme omeʼẽ upe ikatupyryháicha , ha upéi osẽ oho mombyry .
Upe 5.000 ohupyty vaekue , oho omombaʼapo pe iviru ha omomemby 5.000 jey .
Upe 2.000 ohupyty vaekue oho avei omombaʼapo pe iviru , ha omomemby jey 2.000 .
Upe 1.000 ohupyty vaekue katu , oho oñotỹ pe ijára viru peteĩ yvykuápe .
Ha are rire , ou jey umi tembiguái jára ha oporandu chupe kuéra mbaʼépa ojapo rakaʼe pe viru chupe kuéra oheja vaekuére .
Tenondete ou hendápe pe hembiguái oguereko vaekue 5.000 ha omeʼẽ ijárape . Upekuévo heʼi chupe : “ Che ruvicha , 5.000 niko reheja vaekue chéve , ha kóina ápe hiʼári 5.000 , amomemby vaekue ndéve . ”
Ijára heʼi chupe : “ Iporã . Nde niko hína mbaʼapohára ikatupyry ha jeroviaháva . Ha jeroviapópe ikatu haguére aheja nde pópe viru michĩmi , hetaiteve ahejáta nde pópe . Eju javyʼa che ndive . ”
Upéi ou pe hembiguái oguereko vaekue 2.000 , ha heʼi ijárape : “ Che ruvicha , 2.000 niko reheja vaekue chéve , ha kóina ápe hiʼári 2.000 , amomemby vaekue ndéve . ”
Ijára heʼi chupe : “ Iporã . Nde hína tembiguái ikatupyry ha jeroviaháva . Ha jeroviapópe ikatu haguére aheja nde pópe viru michĩmi , hetaiteve ahejáta nde pópe . Eju javyʼa che ndive . ”
Ha oguahẽvo pe hembiguái oguereko vaekue 1.000 , heʼi ijárape : “ Che ruvicha , che niko aikuaa nde rejopy etereiha , ha remonoʼõvaha reñemitỹʼỹ haguépe , ha rembyatývaha remosarambiʼỹ haguégui .
Akyhyjégui nde hegui , aha añotỹ yvy guýpe pe nde viru . Kóina , kóva ne mbaʼe hína . ”
Upépe pe karai heʼi chupe : “ Nde tekove ateʼỹ . Mbaʼeverã niko na ne porãi . Ha reikuaa porã amonoʼõha añemitỹʼỹ haguégui , ha ambyatyha amosarambiʼỹ haguégui .
Upévare remoĩ vaerã moʼã che viru ikatuhápe oñemombaʼapo . Péicharõ aju jeývo aguenohẽ , imemby vaerã moʼã chéve michĩmínte jepe raʼe . ”
Ha heʼi umi upépe hendive oĩvape : “ Peipeʼa chugui 1.000 oguerekóva ha pemeʼẽ pe 5.000 oguerekóvape .
Upe oguerekóvape , oñemeʼẽvéta ha hembypáta chupe . Upe oguerekoʼỹvagui katu , ojepeʼáta pe michĩmi oguerekóva jepe , ha mbaʼevete ndopyta moʼãi chupe .
Ko tembiguái pituápe katu pemosẽ okápe pytũmbýpe . Ha upépe ojaheʼo soróta ha hãi mante opururũta . ” ,
Che , yvypóraicha aju vaekue , ajuha árape mburuvicha guasúicha umi Tupã remimbou kuéra ndive , ajúta aguapy che guapyha jeguápe .
Ha opa tetãgua kuéra oñembyatypáta che renondépe , ha che oipeʼáta ojuehegui , ku ovecha rerekua oipeʼaháicha ijovecha ha ikavara kuéra ojuehegui .
Amoĩta umi ovecha che akatúa gotyo ha umi kavara katu che asu gotyo .
Upépe che haʼéta umi che akatúa gotyo guápe : “ Peju , peẽ che Túva pende rovasa vaekue . Peju ha peñemombaʼe Tupã sãmbyhýre haʼe voi ojapo vaekue iñepyrũmbýpe peẽ guarã .
Che ñembyahýi ramo guare , peẽ che mongaru vaekue . Che yuhéi ramo , peẽ che mboyʼu vaekue . Ha aiko ramo mombyrygua ramo , peẽ che moguahẽ vaekue pende rógape .
Che opívo ramo , peẽ che monde vaekue . Che rasy ramo , peẽ che andu vaekue . Ha añemyakãsã ramo , peẽ peju vaekue che rendápe . ”
Upépe umi heko potĩva heʼíne : “ Ore Jára , arakaʼe piko ndéve rohecha ne ñembyahýi ramo ha romongaru ? Arakaʼe piko rohecha nde yuhéi ha romboyʼu ?
Arakaʼe piko ndéve rohecha mombyrygua ramo , ha romoguahẽ ore rógape ? Arakaʼe piko nde opívo ha romonde ?
Arakaʼe piko ndéve rohecha nde rasy ramo , térã reñemyakãsã ha roho ne andúvo ? ”
Ha che haʼéta chupe kuéra : “ Añetehápe haʼe peẽme , pejapóva peteĩva koʼã che ryvy kuéra michĩvévare , che rehe pejapo ramo guáicha . ”
Upéi katu che haʼéta umi che asu gotyo guápe : “ Pejei che ypýgui , pende rehe Tupã ojahéima . Tapeho pe tata ogueʼỹvape oñembosakoʼi vaekue Aña ha iñirũ nguérape guarã .
Che ñembyahýi ramo guare , peẽ na che mongarúi vaekue . Che yuhéi ramo , na che mboyʼúi vaekue .
Aiko ramo mombyryguáva ramo , na che moguahẽi vaekue pende rógape . Che opívo ramo , na che mondéi vaekue . Che rasy ramo ha aime añemyakãsãhápe , na che andúi vaekue . ”
Upépe haʼe kuéra heʼíta chéve : “ Ore Jára , arakaʼe piko ore rohecha ne ñembyahýi ramo , térã nde yuhéi , térã mombyrygua reiko ramo , térã nde opívo , térã nde rasy , térã reñemyakãsãhápe , ha ndéve noroipytyvõi ? ”
Ha che haʼéta chupe kuéra : “ Añetehápe haʼe peẽme , opa mbaʼe ndapejapói vaekue peteĩva umi michĩvévare , che rehe ndapejapói ramo guáicha . ”
Ha koʼãva ohóta ñenupã opaʼỹháme , ha umi heko potĩva katu tekove opaʼỹháme .
Jesús oñeʼẽmba rire koʼã mbaʼére , heʼi hemimboʼe kuérape :
— Peẽ niko peikuaa , mokõi arahápe Páskua aretéta hína . Ha upévo che , yvypóraicha aju vaekue , añemyakãsãta ha añemosãingóta kurusúre .
Upérõ umi paʼi ruvicha , umi Moisés rembiapoukapy mboʼeha , ha myakãhára kuéra Israelgua oñembyatypa paʼi guasu Caifás róga guasúpe .
Upépe oñomongeta hikuái mbaʼéichapa omoñuhã kuaa Jesúspe omyakãsã haguã chupe , ha upéi ojuka .
Ha heʼi hikuái : — Anínte jajapo arete jave , ani ágã oñepuʼãmba ñande rehe .
Jesús oĩ jave Betániape , Simón pe ijai karu vai vaekue rógape ,
oguahẽ hendápe peteĩ kuña , ha ipópe peteĩ mbayru mbaʼe hyakuã porã ha hepýva reheve . Ha Jesús oguapy aja mesápe , pe kuña oñohẽ pe mbaʼe ryakuã porã Jesús akãre .
Hemimboʼe kuéra ohechávo upéva ipochy , ha oñepyrũ heʼi : — Maerã piko ohundi rei pe mbaʼe repyete ?
Upéva niko hepy omeʼẽ vaerã moʼã , ha hepykuépe oñepytyvõ mboriahúvape .
Jesús ohendu upéva ha heʼi chupe kuéra : — Maerã piko péicha peñeʼẽ ko kuñáre ? Mbaʼe iporãva niko ko ojapóva che rehe .
Mboriahu kuéra niko oiko tapiáta pende apytépe . Chéve katu nda che rereko moʼãi opa ára .
Ko kuña oñohẽnguévo che akãre pe mbaʼe ryakuã porã , che mbosakoʼi hína añeñotỹ haguã .
Añetehápe haʼe peẽme , mamo oñemyerakuãha rupi marandu porã , yvy jerekuévo , oñemombeʼúta avei ko kuña ojapo vaekue , ha oikóta hese manduʼa .
Upéi , peteĩ umi 12 Jesús remimboʼe kuérava , hérava Judas Iscariote , oho umi paʼi ruvicha kuéra rendápe .
Heʼi chupe kuéra : — Mbovýpa pemeʼẽta chéve aitýrõ Jesús pende pópe ? Ha haʼe kuéra omeʼẽ chupe 30 pira pire pláta guigua .
Ha upe guive , Judas oheka oikóvo mbaʼéichapa oitýta Jesúspe ipópe kuéra .
Pe oñepyrũha árape arete ojeʼuhápe mbuja oñembovuʼỹva , Jesús remimboʼe kuéra ou hendápe ha oporandu chupe : — Moõpa reipota rombosakoʼi ndéve Páskua rembyarete haguã ?
Haʼe heʼi chupe kuéra : — Tapeho maʼẽra rógape , ha peje chupe : “ Ore mboʼehára heʼika ndéve kóicha : ‘ Che ára oguahẽ potáma , ha ahasase nde rógape Páskua arete , che remimboʼe kuéra ndive . ’ ”
Hemimboʼe kuéra ojapopa Jesús heʼi haguéicha , ha ombosakoʼi hikuái Páskua ombyarete haguã .
Upe pyharépe , Jesús oguapy mesápe umi 12 hemimboʼe kuéra ndive ;
ha hoʼu aja hikuái hembiʼu , Jesús heʼi chupe kuéra : — Añetehápe haʼe peẽme , peteĩva pende apytégui che moñuhãta hína .
Upéva tuicha oguapy hese kuéra , ha oñepyrũ oporandu chupe : — Che Jára , ndachéi mbaʼépa hína ?
Jesús heʼi chupe kuéra : — Pe imbuja pehẽngue omoheʼõva che rembiʼúpe , upéva che reitýta .
Che , yvypóraicha aju vaekue , amano vaerã voínte , heʼiháicha Ñandejára Ñeʼẽ . Ha tojererekóke pe che reitýva umi che rehe ijaʼeʼỹva pópe . Iporãve vaerã moʼã chupe ohechaʼỹ rire ára resa .
Upépe oñeʼẽ Judas pe oitýtava chupe hína , ha heʼi : — Mboʼehára , ndachéi mbaʼépa hína ? Jesús heʼi chupe : — Ndéma niko ere .
Okaru aja hikuái , Jesús ohupi ipópe mbuja , ojeaguije meʼẽ rire Tupãme oipeheʼã chupe kuéra , ha heʼi : — Kóina peʼu , kóva hína che rete .
Upéi ohupi ipópe mbayru kaguy jaʼuha , ha omeʼẽ rire Tupãme ijaguije , ombohasa chupe kuéra heʼívo : — Peʼu kóvagui opavave .
Kóva niko che ruguy , omoañetéva Tupã ñeʼẽ meʼẽ . Kóva hína che ruguy oñeñohẽva hetáre , ojeheja rei haguã angaipa .
Ha haʼe peẽme ndaʼu moʼã veimaha ko kaguy , oguahẽ meve upe ára haʼu jeývo kaguy pyahu pene ndive , che Ru oisãmbyhyhápe .
Opuraheipa rire hikuái , oho Yvyty Olivotýpe .
Upépe Jesús heʼi chupe kuéra : — Opavave peẽ che rejapa reíta ko pyharépe . Ñandejára Ñeʼẽme niko heʼi : “ Ajukáta pe ovecha rerekuápe , ha umi ovecha isarambipa reíta . ”
Aikove jeývo katu pombyaty jeýta Galiléape .
Upépe Pedro heʼi chupe : — Opavave nde reja rei ramo jepe , che ndoroheja rei moʼãi .
Ha Jesús heʼi chupe : — Añetehápe haʼe ndéve , ko pyharépe voi , gállo osapukái mboyve , nde eréta mbohapy jey nda che kuaaiha .
Pedro katu heʼi chupe : — Amano vaerã ramo jepe ne ndive , ndaʼéi chéne ndoroikuaaiha . Ha opavave umi hemimboʼe péicha avei heʼi .
Upéi Jesús oho hemimboʼe kuéra ndive peteĩ hendápe hérava Getsemaníme . Jesús heʼi chupe kuéra : — Pepyta koʼápe ha peguapy . Che aháta amo gotyo añemboʼe .
Ha ogueraha Pedro ha umi mokõi Zebedeo raʼy kuérape . Upépe ou eterei oñembyasy ha ojepyʼapy .
Ha heʼi chupe kuéra : — Ñembyasy che jukátava niko che jopy . Pepyta che ndive koʼápe , ha ani peke .
Ha Jesús oho tenondevemi , oñesũ omboja peve isyva yvýre ha oñemboʼe kóicha : — Che Túva , ikatu ramo embohasa che hegui ko ñembyasy tuichaite . Opáichavo , anítei oiko pe che aipotáva , pe nde reipotávante toiko .
Upéi ou jey umi hemimboʼe kuéra oĩháme , ha ojuhu chupe kuéra okepa joa hína . Heʼi Pédrope : — Ndaikatúi piko peime che ndive pekeʼỹre , sapyʼamínte jepe ?
Ani peke ha peñemboʼe ani haguã mbaʼeve pene pyʼa raʼã . Aikuaa pejaposeha iporãva , pende rete katu ikangy .
Ha oheja jey chupe kuéra upépe , ha oho oñemboʼe kóicha : — Che Túva , ndaikatu moʼãi ramo embohasa che hegui ko ñembyasy tuichaitéva , toiko nde reipotaháicha .
Ou jeývo , ojuhu hemimboʼe kuéra okepa . Hopehýigui , umi hesa oñemboty reipa chugui kuéra .
Upémarõ oheja chupe kuéra ha oho jey oñemboʼe . Ha pe oñemboʼe hagueichaite oñemboʼe jey .
Upéi , ojevy hemimboʼe kuéra rendápe , ha heʼi chupe kuéra : — Pekénte gueteri piko hína ? Koʼágã niko oguahẽma chéve , yvypóraicha aju vaekue yvy ári , che reitývo ñuhãme iñangaipáva .
Pepuʼã , jaha , péina oúma pe che reitýtava ñuhãme .
Jesús oñeʼẽ aja gueteri hína , Judas peteĩ umi 12 Jesús remimboʼe kuérava oguahẽ . Heta umi hendive oúva kyse puku ha yvyra ipópe kuéra . Ombou chupe kuéra umi paʼi ruvicha ha myakãhára kuéra .
Judas , pe oitýtava Jesúspe ñuhãme heʼi umi hendive ou vaekuépe : — Upe che ahetũva amomaiteívo , upéva hína haʼe . Upéva pemyakãsã .
Ha oñembojávo Jesús rendápe heʼi chupe : — Mbaʼéichapa nde pyhare , mboʼehára . Ha ohetũ chupe .
Jesús heʼi chupe : — Che irũ , nde Pyaʼéke reikopa haguã . Upévo , umi kyse puku ipópe ou vaekue , oñemboja Jesús rehe , omyakãsã chupe ha ogueraha .
Upépe , peteĩva umi Jesús ndive oĩva , ohekýi ikyse puku ha oity paʼi guasu rembiguái peteĩre , ha onambiʼo chupe .
Jesús katu heʼi chupe : — Emoinge jey nde kyse puku hyrúpe . Opa umi kyse pukúpe oñorãirõva , kyse pukúpe jeýnte omano vaerã .
Ndereikuaái piko ikatuha che Rúpe ajerure , ha aipota ramo , haʼe ikatuha ombou hemimbou kuéra 12 atýpe che pytyvõ haguã ?
Péicha ajapórõ , piko mbaʼéicha ojehúta upe Ñandejára Ñeʼẽme heʼíva , kóicha tekotevẽha ojehu ?
Upépe Jesús oporandu umi ou vaekuépe : — Maerã piko kyse puku ha yvyra pende pópe peju che myakãsã haguã mondahárõ guáicha che ? Opa árape niko aguapýva pende apytépe Tupaópe pomboʼévo , ha upépe nda che myakãsãi .
Ha opa koʼã mbaʼe ojehu hína , oiko haguã hekoitépe umi mbaʼe maranduhára kuéra omoĩ vaekue Ñandejára Ñeʼẽme . Upévo hemimboʼe kuéra ohejapa Jesúspe , ha okañymba hikuái .
Umi omyakãsã vaekue Jesúspe ogueraha chupe paʼi guasu Caifás rógape , umi Moisés rembiapoukapy mboʼeha ha myakãhára kuéra oñembyatyhápe hína .
Pedro katu mombyry guive , oho hapykuéri kuéra pe paʼi guasu róga korapy peve . Upépe oike , ha oguapy umi Tupao pegua ñorãirõhára apytépe oikuaa haguã mbaʼépa ojehúta .
Ha umi paʼi ruvicha , ha myakãhára kuéra opáichavo oheka omoĩ vai haguã Jesúspe , japúpe ramo jepe , ha upevakuére Jesús ojejuka haguã .
Opáichavo , ndojuhúi hikuái mbaʼeve , heta ramo jepe umi oúva ha ijapu . Ipahápema , mokõi kuimbaʼe opuʼã ,
ha heʼi : — Kóva ko kuimbaʼe heʼi vaekue : “ Mbohapy árape niko aitýne pe Tupao ha mbohapy arahápe amopuʼã jeýne . ”
Upépe , pe paʼi guasu opuʼã ha heʼi Jesúspe : — Mbaʼeve piko ndeere moʼãi ? Nerehendúi piko mbaʼépa heʼi nde rehe hikuái ?
Jesús katu okirirĩnte . Upépe , pe paʼi guasu heʼi chupe : — Tupã oikovéva rérape , haʼe ndéve ere haguã oréve : “ Nde piko hína pe Mesías , Tupã Raʼy ? ”
Ha Jesús heʼi chupe : — Ndéma niko ere . Ha peẽ che recháta , chéve yvypóraicha aju vaekue , aguapy ramo pe Ipuʼakapáva akatúape ha aju ramo arai ári yvágagui .
Upéva ohendúvo , pe paʼi guasu omondoro ijao ha heʼi : — Kóva ko kuimbaʼe ojahéi Tupãre . Nañaikotevẽ véima avavére heʼi vaerã ñandéve mbaʼeve . Pehendúma niko pe heʼíva Tupãre .
Mbaʼépa peje jajapo vaerã hese ? Ha haʼe kuéra heʼi : — Hembiapo vai , omano mante vaerã .
Upépe , ondyvu hikuái hováre ha oinupã . Oĩ katu ohova petéva chupe ,
ha upéi heʼíva : — Nde Mesías , nde ndajeko maranduhára . Máva piko upe ne nupãva ?
Pedro , upe aja , oguapy hína okápe , korapýpe . Ha peteĩ kuña umi paʼi guasu rembiguáiva , oñemboja hendápe ha heʼi chupe : — Nde niko reiko vaekue avei Jesús Galiléagui ndive .
Pedro katu opavave rovake heʼi chupe : — Ndaikuaái mávarepa reñeʼẽ reína .
Upéi , Pedro oho pe korapýpe ojeikeha gotyo . Upépe ambue kuña tembiguáiva ohecha chupe , ha heʼi umi upépe oĩvape hese : — Kóva niko oiko vaekue Jesús , Nazaretgua ndive .
Ha Pedro heʼi : — Tupã rérare haʼe peẽme : “ Ndaikuaái pe kuimbaʼe upévape . ”
Upe riremínte , umi upépe oĩva oñemboja Pedro rendápe ha heʼi chupe : — Nde niko hína peteĩ haʼe kuérava . Ne ñeʼẽre voi ojehecha kuaa .
Upépe Pedro oñepyrũ heʼi : — Tupã rérare haʼe peẽme nda che japuiha . Ha Tupã tojahéi che rehe che japu ramo . Ndaikuaái pe kuimbaʼépe . Ha upevovete oñehendu gállo sapukái .
Upépe Pedro imanduʼa Jesús heʼi hague chupe : “ Gállo osapukái mboyve , nde eréta nda che kuaaiha mbohapy jey . ” Pedro osẽ okápe ha hasẽ soro .
Koʼẽmbávo , umi paʼi ruvicha ha umi myakãhára oñemoĩ peteĩ ñeʼẽme ojuka haguã Jesúspe .
Ogueraha Jesúspe ipokuapy ha omoĩ Pilato , mburuvicha Roma pegua , pópe .
Judas upe oity vaekue ñuhãme Jesúspe , ohecháma ramo ojukataha chupe , ombyasy hembiapokue . Oho ha omeʼẽ jey umi 30 pláta pehẽngue umi paʼi ruvicha ha myakãhára kuérape .
Judas heʼi chupe kuéra : — Ivaíva niko ajapo . Ameʼẽ reiete ojejuka haguã peteĩ hembiapo vaiʼỹva . Haʼe kuéra katu heʼi chupe : — Ha mbaʼe piko oréve upéva ? Ejecha nde .
Upépe , Judas omombo umi pláta pehẽngue tupaópe , ha oho ojejuvy .
Umi paʼi ruvicha ombyaty pe pláta ha heʼi : — Kóva niko ñande rapicha ruguy repykue . Naiporãi ñamoĩ Tupao pegua viru apytépe .
Ha oñemoĩ peteĩ ñeʼẽme ojoguávo upe plátare , peteĩ yvy hérava Ñaiʼũre Ombaʼapóva Ñu , upépe oñeñotỹ haguã umi ambue tetãgua omanóva .
Upévare upe yvy héra koʼagãite peve “ Tuguy Ñu ” .
Ha upéicha oiko maranduhára Jeremías heʼi vaekue : “ Ojapyhy hikuái umi 30 pláta pehẽngue , upéva Israelgua omoĩ vaekue iñakãre hepyrã ramo .
Ha upévareve ojogua hikuái pe Ñaiʼũre Ombaʼapóva Ñu , Ñandejára heʼi haguéicha chéve . ”
Ogueraha hikuái Jesúspe pe mburuvicha Roma pegua renondépe ha haʼe oporandu chupe : — Nde piko hína judío kuéra ruvicha guasu ? Jesús heʼi chupe : — Ndéma niko ere .
Ha umi paʼi ruvicha ha umi myakãhára omoĩ vaisévo chupe katu Jesús ndeʼíri mbaʼeve .
Upérõ Pilato heʼi chupe : — Nerehendúi piko umi mbaʼe vaieta heʼíva nde rehe hikuái ?
Jesús katu ndeʼíri mbaʼevete , ha Pilato ndoikuaái mbaʼépa heʼíta .
Páskua arete jave , mburuvicha Romagua opoímiva peteĩ umi oñemyakãsã ha yvyrakuápe ojererekóva , opavave oipotáva ojepoi .
Oĩ upérõ yvyrakuápe peteĩ kuimbaʼe herakuã guasúva hérava Barrabás .
Ha opavave oñembyatývo , Pilato oporandu chupe kuéra : — Mávaguipa peipota apoi peẽme : Barrabás térãpa Jesús , pe Mesías ojeʼeha ?
Pilato ohecha kuaáma judío kuéra omoĩ hague Jesús ipópe ndaijaʼéigui hese hikuái .
Ha oguapy aja haʼe pe oporombojovakehápe , hembireko heʼika chupe : “ Ani ejapo mbaʼeve pe kuimbaʼére . Mbaʼeve ivaíva ndojapói haʼe . Ange pyhare ahecha chupe che képe , ha heta che kéra jopy . ”
Umi paʼi ruvicha kuéra ha myakãhára kuéra katu heʼi opavavépe ojerure haguã Pilátope opoi haguã Barrabásgui , ha Jesús katu , ojejuka haguã .
Pilato oporandu jey opavavépe : — Máva koʼãva mokõigui peipota apoi peẽme ? Ha haʼe kuéra heʼi : — Barrabás .
Pilato oporandu chupe kuéra : — Mbaʼépa peipota ajapo Jesús , pe Mesías ojeʼehágui ? Opavave heʼi : — Emosãingo kurusúre .
Ha Pilato heʼi chupe kuéra : — Mbaʼe ivaíva piko ojapo ? Haʼe kuéra katu osapukái hatãve : — Tosãingo kurusúre .
Upépe , Pilato ohecha kuaa ndaikatu moʼãiha ojapo mbaʼeve ha mbaʼéichapa opavave ijayvu ha ikatuha oiko ñorãirõ . Upémarõ ogueruka y ha ojepohéi opavave rovake , heʼívo : — Che ndaike moʼãi ko kuimbaʼe jejukápe . Pejehecha peẽ heseve .
Ha opavave heʼi joa : — Ijejukakue topẽ ore rehe ha ore ñemoñarére .
Upémarõ Pilato opoi Barrabásgui , ha ombyepotika rire Jesúspe , omondo oñemosãingo haguã kurusúre .
Upéi umi ñorãirõhára ogueraha Jesúspe Pilato rógape ha upépe oñembyatypa hikuái ijerére .
Upéi katu omboi chupe ha omonde hese peteĩ ao pytã .
Oñopẽ ñuatĩgui akãngora ha omoĩ iñakãre , ha upéi omoĩ peteĩ yvyra ipo akatúpe . Ha oñesũ hikuái henondépe , oñembohory hese ha heʼi : — Víva judío kuéra ruvicha guasu !
Ondyvu avei hikuái hese , ha pe yvyrápe voi oinupã chupe iñakãme .
Oñembohory rire hese upéicha , oipeʼa chugui pe ao pytã ha omonde jey hese ijao tee . Upéi katu ogueraha chupe oñemosãingo haguã kurusúre .
Ohokuévo , oñuguãitĩ hikuái peteĩ kuimbaʼe hérava Simón ndive , táva Cirenegua . Ha chupe oguerahauka Jesús kurusu .
Ha oguahẽvo upe Gólgota herahápe , heʼiséva “ Akãngue Renda ” ,
hoʼukase hikuái Jesúspe kaguy ojeheʼáva pohã iróva reheve . Ha Jesús oikumbyʼimi rire , ndoʼúi .
Ha umi ñorãirõhára omosãingo rire chupe kurusúre , oity poʼa oñombojaʼo haguã umi Jesús aokuére .
Upéi katu , oguapy hikuái upépe oñangareko haguã Jesús rehe .
Pe iñakã ári katu omoĩ hikuái peteĩ kuatia heʼihápe mbaʼérepa ojejuka . Heʼi hese : “ Kóva hína Jesús , judío kuéra ruvicha guasu . ”
Oñemosãingo avei mokõive ijyképe mokõi mondaha .
Ha umi upe rupi ohasáva oñeʼẽ reity Jesúspe ha oñakãmbovava ,
ha heʼi : — Nde niko Tupao reity rire , remopuʼã jeýta vaekue mbohapy árape . Ejeína pe reimehágui ha eguejy pe kurusúgui nde ramo añete Tupã Raʼy .
Péicha avei oñembohory hese umi paʼi ruvicha , ha umi Moisés rembiapoukapy mboʼeha ha umi myakãhára kuéra . Heʼi hikuái :
— Hetápe oipytyvõ vaekue , ijehe katu mbaʼeve ndaikatúi ojapo . Israel ruvicha guasu ndaje haʼe . Toguejy aipo ramo kurusúgui ha jaroviáta chupe .
Tupãre niko ojerovia , ha heʼi ijehe Tupã raʼyha haʼe . Tupã ohayhúrõ chupe , tou haʼe toipytyvõ chupe .
Ha umi mondaha osãingóva kurusúre ijyképe jepe , iñeʼẽ reity chupe péicha .
Upe asaje pyte guive kaʼaru mbyte rupi peve , yvy tuichakue opyta pytũmbýpe .
Upévo Jesús hatã osapukái heʼívo : — Elí , Elí , lemá sabactani ? ” heʼiséva : “ Tupã che Jára , Tupã che Jára , mbaʼére piko che reja cheño ? ”
Ha umi upépe oĩva ohendúvo upéva , heʼi : — Ohenói hína maranduhára Elíaspe .
Upévo peteĩ upépe oĩva , pyaʼe oho peteĩ espónja píari ha omyakỹ rire kaguy háipe , omoĩ peteĩ takuára apýrare hoʼuka haguã chupe .
Chupe katu oĩ heʼíva : — Eheja , jahecha oúpa Elías oipytyvõ chupe .
Jesús katu osapukái hatã jey , ha omano .
Upévo pe ao pyguasu osãingóva Tupaópe osoro mbyte rupi , yvate guio yvývo . Yvy oryryipa , ha umi ita ojekapa .
Umi omanóva oñeñotỹha juru katu ojepeʼapa , ha heta imarangatúva , omano vaekue , oikove jey .
Umíva osẽ upe oñeñotỹ haguégui , ha oike táva marangatu Jerusalénpe , ha heta umi ohecháva chupe kuéra .
Pe ñorãirõhára ruvicha ha umi hendive oĩva oñangareko haguã Jesús rehe ohechávo pe yvy ryrýi ha umi mbaʼe ojehúva , okyhyje eterei , ha heʼi : — Kóva niko añetehápe Tupã Raʼy raʼe .
Upépe avei oĩ heta kuña mombyry guive omaʼẽva , omoirũ vaekue Jesúspe Galiléagui ha oipytyvõ vaekue chupe .
Umíva apytépe oĩ María Magdalena , avei María Santiago ha José sy , ha umi Zebedeo raʼy kuéra sy .
Kaʼaru pytũvo oguahẽ peteĩ karai imbaʼe retáva , hérava José . Táva Arimateagua , ha Jesús remimboʼéva avei .
Haʼe oho Pilato rendápe ha ojerure chupe Jesús retekuére . Ha Pilato omeʼẽka chupe .
José ogueraha ha oñuã peteĩ savana potĩ asýpe ,
ha upéi omoĩ peteĩ itakuápe , omanóva oñeñotỹ haguãme imbaʼévape , haʼe ojoʼouka ramoite vaekuépe . Ha omboty rire pe ijuru peteĩ ita guasúpe , oho .
María Magdalena ha pe ambue María katu opyta oguapy pe itakua renondépe .
Upe ára ambuépe , pytuʼuha ára jave , umi paʼi ruvicha ha umi fariséo oho Pilato rendápe .
Heʼi chupe hikuái : — Ore ruvicha , ore manduʼa niko pe tekove japu heʼi hague oikovépe gueteri , mbohapy ára rire oikove jeytaha omanóva apytégui .
Upévare , roipota emoĩ oñangareko vaerã pe itakuáre mbohapy ára pukukue , ani ágã peichahágui hemimboʼe kuéra ou pyhare ha omonda pe hetekue , ha upéi heʼi opavavépe , oikove jey hague omanóva apytégui . Péicha oikórõ , ko mbaʼe japu ojehútava ipahávo , tuichavéta pe tenonde ñahendu vaekuégui .
Ha Pilato heʼi chupe kuéra : — Ameʼẽta peẽme oho vaerã oñangareko pe itakuáre . Pejapo peẽ peikuaaháicha .
Ha oho hikuái omboty pe itakua juru ojehecha haguãicha oimérõ ojepeʼa . Ha oheja hikuái upépe umi oñangarekótava hese .
Ohasa rire pytuʼuha ára , ha pe semána ñepyrũha ára koʼẽme , María Magdalena ha pe ambue María oho hína ohechávo pe itakua Jesús oñeñotỹ haguépe .
Ha upeichahágui oiko sapyʼa peteĩ yvy ryrýi neratãva . Peteĩ Tupã remimbou oguejy raʼe yvágagui ha oipeʼa rire pe ita oĩva pe itakua jurúpe , oguapy hiʼári .
Pe Tupã remimbou omimbi ára veráicha ha pe ijao katu aramirõicha morotĩ sakã .
Ohechávo chupe , umi ñorãirõhára kuéra oryryipa kyhyjégui , ha hoʼa ojepyso yvýpe teʼõnguéicha .
Upévo , Tupã remimbou heʼi umi kuñáme : — Ani pekyhyje . Aikuaa pehekaha Jesúspe , oñemosãingo vaekue kurusúre .
Ndaipóri ápe . Oikove jeýma heʼi haguéicha . Peju pehecha pe hendague .
Upéi pyaʼe tapeho ha peje hemimboʼe kuérape oikove jeymaha . Koʼágã oho hína henonderã kuéra Galiléape , ha upépe ohecháta chupe hikuái . Kóva pe arekóva amombeʼu haguã peẽme .
Upépe umi kuña ojeʼói pe itakuágui , tuicha kyhyje ha tuicháva vyʼa reheve avei , pyaʼe oho omombeʼu umi hemimboʼe kuérape .
Upévo Jesús osẽ ohuguãitĩ chupe kuéra , ha heʼi : — Maiteípa . Ha haʼe kuéra oñemboja Jesús rendápe , oñesũ henondépe ha oñañuã ipy , ha amombaʼe guasu chupe .
Jesús heʼi chupe kuéra : — Ani pekyhyje . Tapeho pemomarandu che irũ nguérape oho haguã Galiléape , upépe che recha haguã .
Umi kuña oho aja , umi ñorãirõhára apytégui oĩ ohóva távape omombeʼu haguã paʼi ruvicha kuérape pe ojehu vaekue .
Umi paʼi ruvicha oho umi myakãhára rendápe , ha oñemoĩ hikuái peteĩ ñeʼẽme heta viru omeʼẽ haguã umi ñorãirõhárape .
Ha upéi heʼi chupe kuéra : — Peẽ pejéta peke aja pyhare , ou hague Jesús remimboʼe kuéra ha omonda hague pe hetekue .
Ha Pilato , mburuvicha Romagua oikuaa ramo , ore romoĩ porãta upéva hendive , ha peẽme ndojehúi moʼãi mbaʼeve .
Umi ñorãirõhára ogueraha pe viru , ha ojapo ojeʼe haguéicha chupe kuéra . Ha péicha ojehu hague , judío kuéra omombeʼu koʼagãite peve .
Umi 11 Jesús remimboʼe oho Galiléape , pe yvyty Jesús heʼi haguépe chupe kuéra .
Ha ohechávo chupe , haʼe kuéra omombaʼe guasu chupe , oĩ ramo jepe ndogueroviapáiva pe ohecháva .
Jesús oñemboja hendápe kuéra ha heʼi : — Tupã omeʼẽ chéve pokatu opa mbaʼe ári , yvágape ha yvýpe .
Tapeho aipo ramo opa tetã rupi ha pe poromboʼe ha pejapo chupe kuéra che remimboʼe ramo . Pemongarai chupe kuéra Túva , Taʼýra ha Espíritu Santo rérape ,
ha pemboʼe chupe kuéra ojapopa haguã opa umi mbaʼe aheja vaekue peẽme . Peikuaáke , che aimetaha pene ndive opa árape ko yvy opaha peve .
Jesús , upe Mesías Tupã Raʼy , marandu porã ñepyrũha .
Péicha ojehai maranduhára Isaías kuatia ñeʼẽme : “ Amondo che ñeʼẽ rerahahane renonderã , ombosakoʼi haguã ndévende raperã .
Peteĩ osapukáivayvy ojeikoʼỹháme : ‘ Pembosakoʼi Ñandejárapehaperã , pejapo chupetape ikarẽʼỹva . ’ ”
Ha péicha Juan Bautista oho oñemoñeʼẽ yvy ojeikoʼỹháme . Heʼi opavavépe ojevy vaerãha Tupãme ha oñemongaraika vaerã Tupã oheja rei haguã chupe kuéra iñangaipa .
Opa Judea ha táva Jerusalengua osẽ ohendúvo chupe , oñemombeʼu hembiapo vaikuégui ha Juan omongarai chupe kuéra ysyry Jordánpe .
Juan ao ojejapo kaméllo raguekuégui ha ikuʼa jokuaha vakapígui . Ha hoʼúmi vaekue tuku ha eíra kaʼaguy .
Oñemoñeʼẽvo heʼi : “ Che rire oúta peteĩ ipokatuvéva che hegui , chéve ndaijáiva ajayvývo henondépe ajorávo chupe ipy rehegua sãnte jepe .
Che pomongarai vaekue ýpe . Haʼe katu pene mongaraíta Espíritu Sántope . ”
Umíva umi árape Jesús osẽ táva Nazaret , Galileágui . Ha Juan omongarai chupe ysyry Jordánpe .
Osẽvo pe ýgui , Jesús ohecha yvága ojepeʼa ha Espíritu Santo oguejýva hiʼári pykasúicha .
Ha oñehendu peteĩ oñeʼẽva yvágagui , ha heʼíva : “ Nde hína che raʼy ahayhúva , che aiporavo vaekue . ”
Koʼã mbaʼe rire , Espíritu ogueraha Jesúspe yvy ojeikoʼỹháme .
Upépe opyta 40 ára tymba saite apytépe . Oipyʼa raʼã chupe Sataná , ha Ñandejára remimbou kuéra ou oipytyvõ haguã chupe .
Juan oñemyakãsã rire , Jesús oho Galiléape omyerakuã haguã Tupã marandu porã .
Heʼi : “ Oguahẽma upe ára ojeʼe vaekue , ha Tupã sãmbyhy hiʼaguĩma . Pejevy Tupã gotyo ha perovia pe marandu porã . ”
Jesús ohasa jave ohóvo yguasu Galiléa rembeʼy rupi , ohecha Simón ha ityvýra Andréspe . Haʼe kuéra niko pira renohẽha , ha oity hína hikuái pyaha ýpe .
Jesús heʼi chupe kuéra : — Peju che moirũ , ha che pomboʼéta penohẽ haguã pende rapichápe jejopy vaígui .
Upepete voi oheja hikuái umi pyaha , ha oho hendive .
Ha Jesús ohovévo upégui , ohecha Zebedeo raʼy kuérape , Santiago ha ityvýra Juánpe , ikanóape omyatyrõva hína umi irréd kuéra kanóape .
Upépe voi ohenói chupe kuéra , ha haʼe kuéra oheja itúva Zebedeo ha ipytyvõha kuéra ikanóape , ha oho Jesús ndive .
Oguahẽ hikuái Cafarnaúmpe . Ha pytuʼuha árape Jesús oike pe judío kuéra tupaópe , ha oñepyrũ oporomboʼe .
Opavave ohecha ramo joaite mbaʼéichapa haʼe omboʼe chupe kuéra . Jesús niko nomboʼéi umi Moisés rembiapoukapy mboʼeha omboʼeháicha . Haʼe oporomboʼe ku noikotevẽi ramo guáicha avavére oporomboʼe haguã .
Ha upe judío kuéra tupaópe , oĩ peteĩ kuimbaʼe oguerekóva mbaʼepochy , ha upéva osapukái :
— Mbaʼére piko reñemoĩ ore rehe , Jesús Nazaretgua ? Reju piko ore rundívo ? Che roikuaa . Nde hína pe imarangatúva , Tupã omboúva .
Jesús ojaʼo pe espíritu añáme ha heʼi chupe : — Ekirirĩ ha esẽ pe kuimbaʼégui !
Pe mbaʼepochy oityvyro mbarete pe kuimbaʼépe , ha osapukái hatãvo osẽ chugui .
Opavave oñemondýi ha heʼi joa ojupe : — Mbaʼeichagua ñeʼẽ piko ãva ? Oikuaa porãhápe ha pokatúpe ko kuimbaʼe heʼi umi mbaʼepochýpe osẽ haguã , ha haʼe kuéra ojapo haʼe heʼíva !
Pyaʼe voi herakuã Jesús opa rupi Galiléa jerekuévo .
Osẽ rire hikuái upe judío kuéra tupaógui , Jesús oho Santiago ha Juan ndive , Simón ha Andrés rógape .
Simón rembireko sy iñakãnundu ha oĩ hupápe . Jesús ohendu upéva ,
oñemboja ha ipojáivo ipóre omopuʼã chupe . Upévo opi iñakãnundu ha oñemoĩ ohecha mbaʼépa haʼe kuéra oikotevẽ .
Kaʼaruete , oikévo kuarahy , ogueraha hikuái Jesús rendápe opa hasýva ha oguerekóva mbaʼepochy ,
ha opa tavagua oñembyaty hokẽme .
Jesús omonguera heta hasývape opaichagua mbaʼasýgui ha omosẽ heta mbaʼepochy . Ha ndohejái chupe kuéra oñeʼẽ , haʼe kuéra oikuaágui chupe .
Koʼẽ mboyve Jesús opuʼã ha osẽ pe távagui , ha oho peteĩ avave oĩʼỹháme oñemboʼe haguã .
Simón ha iñirũ nguéra oho Jesús píari ,
ha ojuhúvo heʼi chupe : — Opavave nde reka .
Jesús katu heʼi chupe kuéra : — Jaha umi hiʼaguĩha rupi . Umi rupi avei tekotevẽ amyasãi che ñeʼẽ , upevarã niko asẽ vaekue .
Ha upéicha Jesús oiko Galiléa rupi omombeʼúvo iñeʼẽ umi judío kuéra tupao rupi , ha omosẽvo mbaʼepochy kuéra .
Peteĩ kuimbaʼe ikuru vaíva oñemboja Jesús rehe ha ñesũháme heʼi chupe : — Nde reipotárõ che mongueráne che mbaʼasýgui .
Jesús oiporiahurereko chupe . Opoko hese ha heʼi chupe : — Aipota . Ekuera !
Upe vove ojei chugui ikuru vai , ha okuera .
Jesús omondo pyaʼe ha heʼi jey-jey chupe :
Aníke emombeʼu avavépe . Terehónte ejechauka paʼípe , ha eikuaveʼẽ Ñandejárape umi mbaʼe Moisés heʼi vaekue oñekuaveʼẽ vaerãha , ojehecha haguã rekueramaha .
Pe kuimbaʼe katu oho ha omombeʼu opa rupi upe ojehu vaekue . Upévare Jesús ndaikatu véima oike umi távape , umi okahárente opytáva . Ha opa guio ojehova hendápe .
Mbovy ára riremínte Jesús oike jey Cafarnaúmpe . Ojekuaávo haʼe oĩha hógape ,
heta eterei umi oñembyatýva ha ndaijavéi upe okẽ renondépe , ha haʼe oñeʼẽ chupe kuéra .
Upérõ irundy kuimbaʼe ogueru peteĩ ijapávape .
Ha ndaikatúigui oguahẽ Jesús rendápe hetágui umi upépe oĩva , ombokua hikuái pe óga ape haʼe oĩháme , ha upe rupi omboguejy hikuái pe hasývape , hupápe .
Jesús ohechávo mbaʼeichaitépa haʼe kuéra ojerovia hese , heʼi pe hasývape : — Che raʼy , ojeheja reíma ndéve ne angaipa .
Upépe , umi Moisés rembiapoukapy mboʼeha oguapýva hína upépe , heʼi ipyʼapýpe :
“ Mbaʼére piko kóva péicha oñeʼẽ ? Ojahéi niko Tupãre , ku hendaguépe oĩrõ guáicha . Tupã añónte niko ikatu oheja rei ñandéve ñane angaipa . ”
Ha Jesús pyaʼe ohecha kuaa mbaʼépa heʼi hína hikuái ipyʼapýpe , ha oporandu chupe kuéra : — Mbaʼérepa pejepyʼa mongeta péicha ?
Mbaʼépa ndahasyive , jaʼe ko ijapávape : “ Ojeheja reíma ndéve ne angaipa ” , térãpa “ Epuʼã . Ehupi nde rupa ha eguata ” ?
Néi , ahechaukáta peẽme che , yvypóraicha aju vaekue , ikatuha aipysyrõ oimeraẽvape ko yvy ári . Ha upévo heʼi pe ijapávape :
— Ndéve haʼe : ‘ Epuʼã . Ehupi nde rupa ha tereho nde rógape . ’
Upépe , pe ijapáva opuʼã , ohupi hupa ha osẽ upégui opavave renondépe . Upévare opavave ohecha ramo , ha omombaʼe guasu Tupãme heʼívo : — Peichagua mbaʼe ndajahecháiva arakaʼeve .
Upéi Jesús oho jey yguasu rembeʼýpe . Opavave oñemboja hese ha haʼe oporomboʼe .
Ohasávo , ohecha Alfeo raʼy Levípe , oguapýva hína viru oñemonoʼõhápe Roma peguarã . Jesús heʼi chupe : — Eju che moirũ . Leví opuʼã ha oho hendive .
Jesús okaru hína Leví rógape , ha heta umi viru omonoʼõva Roma peguarã . Ha ambue herakuã vaíva oguapy avei mesápe Jesús ha hemimboʼe kuéra ndive . Heta niko umi oikóva hapykuéri .
Mbovymi Moisés rembiapoukapy mboʼeha Fariséova , ohechávo Jesús okaruha umíva ndive , oporandu hemimboʼe kuérape : — Mbaʼéicha rupi piko pene mboʼehára oguapy okaru viru mbyatyha ha iñangaipáva ndive ?
Jesús ohendu upéva ha heʼi chupe kuéra : — Hesãiva noikotevẽi pohãnohárare , hasývante . Che ndajúi ahenóivo heko jojávape , hembiapo vaívapente .
Peteĩ jey , Juan Bautista remimboʼe kuéra ha fariséo kuéra ohasa jave ára hoʼuʼỹre mbaʼeve , ojeho Jesús rendápe ha oporandu chupe hikuái : — Juan Bautista ha fariséo remimboʼe kuéra niko ohasa jepi ára hoʼuʼỹre mbaʼeve . Mbaʼére piko ne remimboʼe kuéra ndaupéichai ?
Jesús heʼi chupe kuéra : — Peẽ piko peimoʼã peteĩ omenda ramóva irũ nguéra oñembyasytaha haʼe oĩ aja hendive kuéra imendahápe ? Nahániri , ndaikatúi hoʼuʼỹvo mbaʼeve .
Ágãnte oguahẽne ára iporeʼỹvo haʼe , ha upépe katu ohasáne hoʼuʼỹre mbaʼeve .
Avave niko nombovyvýi ao pehẽngue pyahu ao tujáre . Pe ipyahúva oñyñýine ha omondoro jeýne pe itujáva , ha upekuévo omondoro tuichave .
Kaguy pyahu niko noñembohyrúi kaguy ryru tujápe . Péicha ojejapórõ umi kaguy ryru osoróne ha oñehundíta pe kaguy ha umi hyru . Upévare , kaguy oñembohyru vaerã kaguy ryru pyahúpe .
Umiha árape , Jesús ohasa ohóvo kokue rupi peteĩ pytuʼuha árape . Ha hemimboʼe kuéra oñepyrũ oipoʼo trígo ha hoʼu .
Umi fariséo heʼi chupe : — Emaʼẽmi , ne remimboʼe kuéra niko ojapo , ojejapoʼỹ arã pytuʼuha árape ave .
Haʼe katu heʼi chupe kuéra : — Ndapeikuaái ngaʼu piko mbaʼépa Ñandejára Ñeʼẽme heʼi , David ojapóvo iñembyahýi ramo guare , iñirũ nguéra ndive ?
Oike hikuái Tupaópe , Abiatar paʼi guasúrõ guare , ha hoʼu umi mbujape Tupãme oñemboyke vaekue ha paʼínteva ikatúva hoʼu , ha omeʼẽ avei iñirũ nguérape .
Heʼi avei chupe kuéra : — Pytuʼuha árako ojejapo vaekue yvypórape guarã , ndahaʼéi yvypóra pytuʼuha árape guarã .
Upévare che , yvypóraicha aju vaekue , areko che pópe haʼévo mbaʼe-mbaʼépa ikatu ojejapo pytuʼuha árape .
Jesús oike jey umi judío tupaópe , ha upépe oĩ peteĩ kuimbaʼe ipo ypíva .
Ha omaʼẽ hikuái Jesús rehe , jahecha omonguerápa chupe pytuʼuha árape , ha ndoguerekóipa upéicha omoĩ vai haguã chupe .
Upérõ Jesús heʼi pe kuimbaʼe ipo ypívape . — Epuʼã ha eñemoĩ pe mbytépe .
Upéi oporandu umi ambuépe : — Mbaʼe-mbaʼépa ikatu jajapo pytuʼuha árape : ivaívapa , térãpa iporãva ? Japoromonguera térãpa japorohundi ? Haʼe kuéra katu okirirĩ .
Upérõ Jesús omaʼẽ pochy umi ijerére guáre , ha oguerombyasývo ipyʼa hatã nguéra . Heʼi upe kuimbaʼépe : — Eipyso nde po . Pe kuimbaʼe oipyso ipo ha okuera .
Upéi , umi fariséo osẽ oho . Oñepyrũ oñomongeta Herodes rehegua kuéra ndive mbaʼéichapa ikatúta ojuka Jesúspe .
Jesús ha hemimboʼe kuéra heta Galileagua ndive oho yguasu rembeʼýpe .
Oikuaávo umi mbaʼe ojapóva , oho hendápe heta Judeagua , Jerusalén , Idumea , Jordángui kuarahy resẽvo , Tiro ha Sidón pegua .
Upévare Jesús heʼi hemimboʼe kuérape ogueru haguã chupe peteĩ várko , ani haguã upe aty guasu ojopypa chupe .
Omonguera haguére hetápe , umi hasýva ojeitypa hiʼári opoko haguã hese .
Ha umi mbaʼepochy ohechávo chupe oñesũ henondépe ha osapukái : — Nde hína Tupã raʼy !
Jesús heʼi chupe kuéra ani haguã imanduʼa hese avave renondépe .
Upéi Jesús ojupi peteĩ yvytýpe ha ohenói umi ohenoise vaekuépe . Oñembyaty rire ,
oiporavo 12 ijapytégui kuéra , omoirũ haguã chupe ha omondo haguã omyerakuãvo iñeʼẽ . Koʼãvape ombohéra apóstol ,
ha omeʼẽ chupe kuéra pokatu omosẽ haguã umi Añáme .
Koʼãva hína umi 12 haʼe oiporavo vaekue : Simón , haʼe ombohéra vaekue Pedro ,
Zebedeo raʼy kuéra Santiago ha ityvýra Juan , umívape haʼe ombohéra Boanerges ,
Andrés , Felipe , Bartolomé . Mateo , Tomás ha Alfeo raʼy Santiago , Tadeo , Simón hetã rayhúva ,
ha Judas Iscariote , pe upéi omoñuhã vaekue Jesúspe .
Upéi oike Jesús peteĩ ógape , ha upépe oñembyaty jey heta eterei , ha chugui kuéra ndaikatuvéi okaru Jesús ha hemimboʼe kuéra .
Oikuaávo upéva Jesús rogagua kuéra , oho ogueraha haguã chupe heʼígui hese itarovaha .
Moisés rembiapoukapy mboʼeha kuéra oguahẽ vaekue Jerusaléngui heʼi avei hese : “ Beelzebú , Aña nguéra ruvicha voi niko hína pe ohejáva chupe omosẽ umi mbaʼepochy kuérape ”
Jesús ohenói ha heʼi chupe kuéra ñeʼẽ mbojojápe : “ Mbaʼéicha piko ikatúta Aña voi omosẽ Añáme ?
Peteĩ tetã oñembojaʼopa ramo ha maymáva opuʼã oñoakãre , ndaikatúi upe tetã oiko arévo .
Ha peteĩ óga pegua opuʼãmba ramo ojuehe oñehundi avei .
Péicha avei , Sataná voi opuʼãrõ ijehe ndaikatu moʼãi oiko arévo ha oikopáta hese .
Avave ndoike moʼãi peteĩ kuimbaʼe imbaretéva rógape omonda haguã chupe , ndoipokuái ha ndoipykuái raẽirõ . Péicha ojapo ramo mante ikatúne omonda chugui .
Añetehápe haʼe peẽme , Tupã oheja reitaha opavavépe opaichagua angaipa , ha oñeʼẽ vai haguére hese jepe .
Espíritu Santo rehe ojahéivape katu ndojeheja rei chéne , opytáne hiʼári opa árape guarã . ”
Koʼã mbaʼe Jesús heʼi , haʼe kuéra heʼi haguére hese oguerekoha mbaʼepochy .
Upe aja oguahẽ Jesús sy ha ityvýra kuéra . Opyta okápe ha ohenoika chupe .
Umi oguapýva Jesús ykére heʼi chupe : — Nde sy , nde ryvy kuéra ha umi ne reindy na pe okápe hína , nde reka .
Jesús katu heʼi : — Mávaiko che sy ha máva che ryvy ?
Upéi omaʼẽvo umi ijerére oguapývare heʼi : — Koʼãva hína che sy . Koʼãva che ryvy .
Ha oimeraẽ ojapóva che Ru rembipota , upéva hína che ryvy , che reindy ha che sy .
Jesús oñepyrũ oporomboʼe jey yguasu rembeʼýpe . Ha hetágui umi oñembyatýva Jesús jerére , ojupi haʼe ha oguapy peteĩ kanóape , ha opavave opyta pe y rembeʼýpe .
Upe guive haʼe oñeʼẽ chupe kuéra heta mbaʼére , ha oiporu ñeʼẽ mbojoja omyesakã haguã chupe kuéra pe heʼiséva . Oporomboʼévo , heʼi chupe kuéra :
“ Pehendu kóva : ‘ Oĩ vaekue peteĩ osẽva oñemitỹ haguã .
Ha omosarambívo pe oñotỹséva raʼỹi , oĩ hoʼáva umi tape ojeguataha rupi ha ou guyra kuéra ha hoʼupa .
Oĩ avei hoʼáva itatýpe , yvy ipokãháme . Umíva voi heñói , ipererĩgui pe yvy .
Kuarahy ojopévo katu ohapypa , ha ndahapo pypukúigui ipirupa .
Oĩ avei hoʼáva ñuatĩndýpe , ha umi ñana okakuaávo ojahoʼipa ha ojuka .
Oĩ katu avei hoʼáva yvy iporãháme ha upépe hiʼa heta . Oĩ hiʼáva 30 , oĩ hiʼáva 60 , ha oĩ hiʼáva 100 . ’ ”
Upéi heʼi Jesús : “ Ohendúvake tojapysaka porã . ”
Upéi , Jesús opytávo haʼeño , umi oĩva ijypýpe umi 12 apóstol ndive , oporandu mbaʼépa heʼise upe ñeʼẽ mbojoja .
Heʼi chupe kuéra : “ Tupã niko oikuaauka peẽmente umi mbaʼe ñemimby Tupã sãmbyhy rehegua . Umi okápe oĩvape katu ojekuaauka ñeʼẽ mbojoja rupi ,
omaʼẽ-maʼẽve ramo jepe ani haguã ohecha , ha ohendu-henduve ramo jepe ani haguã oikuaa , ani ágã ojevy Tupã gotyo ha haʼe oheja rei chupe kuéra iñangaipa . ”
Heʼi chupe kuéra : “ Nahesakãi piko peẽme ko mbojoja ? Aipórõ piko mbaʼéicha hesakãta peẽme umi ambue ?
Pe oñemitỹva hína pe omyerakuãva upe ñeʼẽ .
Oĩ ojoguáva pe mbaʼe raʼỹi hoʼa vaekue tapépe : ohendu upe ñeʼẽ ha ou Sataná ha oipeʼa pe ñeʼẽ ipyʼapýpe oñeñotỹ vaekue .
Oĩ ojoguáva upe hoʼa vaekue itatýpe : ohendu umi Ñandejára Ñeʼẽ ha vyʼapópe ogueroguahẽ ,
ha ndahapo pypukúigui ndopyta hatãi ipype kuéra . Upévare , oiko asy térã ojejopy vai ramo oguerovia haguére pe ñeʼẽ , pyaʼe ojei chugui .
Umi ojoguáva mbaʼe raʼỹi oñeñotỹva ñuatĩndýpe , umíva hína umi ohendúva pe ñeʼẽ .
Haʼe kuéra katu ojepyʼapy umi mbaʼe yvy arigua rehénte voi , ha mbaʼeta rerekose ombotavyete chupe kuéra . Koʼã mbaʼe ojahoʼi ha ojuka pe ñeʼẽ , ha upévagui ndaikatúi hiʼa .
Umi oñeñotỹva yvy porãme katu ojogua umi ohendúva pe ñeʼẽ , ha oikuaa porãva mbaʼépa heʼise . Upéi hiʼa porã , oĩ hiʼáva 30 , oĩ hiʼáva , 60 ha oĩ hiʼáva 100 peteĩgui . ”
Heʼi avei chupe kuéra : “ Ojegueru ngaʼu piko peteĩ mbaʼe rendy oñemoĩ haguã mbayru guýpe térã tupa guýpe ? Nahániri , peteĩ mbaʼe rendy oñemoĩ yvate oporohesape haguã .
Upéicha avei ndaipóri okañýva ojehechaʼỹ vaerã ha oñemíva ojekuaaʼỹ vaerã .
Ijapysáva tohendu . ”
Heʼi avei chupe kuéra : “ Pehendúke ko haʼéva : Peẽ pejapoháicha pende rapicháre , Tupã ojapóta pende rehe ha ombojoʼavéne .
Upe oguerekóvape oñemeʼẽvéta , pe oguerekoʼỹvagui katu upe michĩmi oguerekóva jepe oipeʼáta . ”
Jesús heʼi avei : “ Tupã sãmbyhy ojehu , ojehuháicha kuimbaʼe oñemitỹ vaekuépe .
Haʼe okérõ térã ipáype , pyhare térã arakue , pe mbaʼe raʼỹi heñói ha okakuaa , haʼe oikuaaʼỹre mbaʼéichapa .
Pe yvýgui niko ijehegui voi heñói raẽ upéi hakã ha upéi hiʼa .
Ha umíva hiʼajúvo ombyaty , oguahẽmagui monoʼõha ára . ”
Heʼi avei Jesús : Mbaʼépepa ojogua Tupã sãmbyhy ? Mbaʼépepa ñambojojáta ?
Ojogua ku mostása raʼỹime oñeñotỹva . Mostása raʼỹigui michĩvéva niko ndaipóri .
Oñeñotỹvo katu okakuaave opa mbaʼe kokuépe opuʼãvagui , ha guyra kuéra jepe ou ojaitypo umi hakãre .
Upéicha Jesús omombeʼúva chupe kuéra pe ñeʼẽ heta mbojoja koʼãichagua rupi , ikatu haguã oike iñakãme nguéra .
Ha mbaʼeve ndeʼíri chupe kuéra mbojoja oiporuʼỹre . Hemimboʼe kuérape katu omyesakã opa mbaʼe upe rire .
Kaʼarúma ramo upe árape , Jesús heʼi hemimboʼe kuérape : — Jahasa yguasu mboypýri .
Ha omondo rire opavavépe , hemimboʼe kuéra ogueraha Jesúspe upe kanóa oĩháme . Oĩ ave ambue kanóa kuéra omoirũva chupe kuéra .
Ha peichaháguinte oñepyrũ oipeju yvytu ne ratãva , ha pe y pochy hoʼa pe kanóa ári ha omyenyhẽ ýgui .
Jesús katu oke hína upe kanóa ruguáipe , peteĩ akãngyta ári . Omombáy ha heʼi chupe hikuái : — Mboʼehára , nderehecha kuaái piko jaʼyguyha ?
Jesús opuʼã , ojaʼo pe yvytúpe ha heʼi pe yguasúpe : — Ekirirĩ ! Epyta emyiʼỹre ! Ha opi pe yvytu ha oguapy pe y .
Upéi Jesús heʼi hemimboʼe kuérape : — Mbaʼére piko peñemondýi ? Neʼĩra gueteri piko pejerovia ?
Hemimboʼe kuéra katu okyhyje eterei ha oporandu joa ojupe : — Máva piko kóva , yvytu ha yguasu jepe iñeʼẽ rendúva chupe ?
Oguahẽ hikuái yguasu mboypýri , yvy hérava Gerásape .
Jesús oguejývo kanóagui , oñemboja hendápe peteĩ kuimbaʼe oguerekóva mbaʼepochy . Ko kuimbaʼe osẽ raʼe umi tyvy paʼũgui ,
oikógui upe rupi . Ndaipóri ikatúva omosã chupe , ita sãme jepe .
Heta jeýma ojepokua ha ojepykuapa , ha katuetei omondohopáva umíva , avave ikatuʼỹre ipuʼaka hese .
Ára ha pyharépe oiko umi yvyty ha tyvy paʼũ rupi , osapukáivo ha oñenupãvo itápe .
Ha ohechávo Jesúspe mombyry guive , oñani ha oñesũvo henondépe ,
heʼi chupe osapukaihápe : — Aníke rejapo che rehe mbaʼeve Jesús , Tupã Yvatetegua Raʼy . Tupãre ajerure ndéve , ani haguã che mbohasa asy !
Heʼi upéicha , heʼi haguére chupe Jesús : — Mbaʼepochy , esẽ pe kuimbaʼégui !
Jesús heʼi chupe : — Mbaʼéicha nde réra . Haʼe heʼi : — Legión che réra , ore retágui ore .
Ha ojerure Jesúspe ani haguã omosẽ chupe kuéra upéva upe yvýgui .
Namombyrýi upégui heta oĩ kure okarúva hína pe yvytýre .
Umi mbaʼepochy ojerure chupe : — Ore mondóna umi kurépe , ha eheja oréve toroike ipype kuéra .
Jesús oheja chupe kuéra oike . Ha umi mbaʼe pochy osẽ pe kuimbaʼégui ha oike umi kurépe . Umi kure ohupytýva 2.000 rupi , ha hetakue umi kure oho ojepoi ýpe , ha upépe omanomba .
Umi kure rerekua pyaʼe oho ha omombeʼu opa mbaʼe pe távape ha umi okaháre . Opavave oho ohechávo upe ojehu vaekue .
Ha oguahẽvo Jesús rendápe , ohecha hikuái upe oguereko vaekue ipype mbaʼepochyeta oguapy , oñemonde porã ha iñakã porã . Opavave oñemondýi .
Ha umi ohecha vaekue mbaʼépa ojehu pe mbaʼe pochy oguereko vaekuépe ha umi kurépe , omombeʼu umi ambuépe .
Ha ojerure asy hikuái Jesúspe oho haguã upégui .
Jesús ojevývo kanóa oĩhápe , upe oguereko vaekue mbaʼe pochy ojerure chupe oheja haguã oho hendive .
Jesús katu ndohejái ha heʼi chupe : — Tereho uvei nde rógape ha emombeʼu nde rogagua kuérape opa mbaʼe ojapo vaekue nde rehe Ñandejára , ha mbaʼéichapa nde poriahurereko .
Pe kuimbaʼe oho ha omombeʼu Decápolis táva kuéra rupi upe Jesús ojapo vaekue hese . Ha opavave ohecha ramo .
Jesús oguahẽ jeývo kanóape yguasu mboypýrigui , heta eterei oĩ ijatýva hese , ha haʼe opyta yguasu rembeʼýpe .
Upévo , oguahẽ Jairo . Haʼe niko umi judío kuéra tupao pegua ruvicha hína . Ha ohechávo Jesúspe oñesũ henondépe ,
ha ojerure asy chupe heʼívo : — Che rajy niko omano potaite . Ejúna emoĩ nde po hiʼári okuera ha oikove haguã .
Jesús oho hendive , ha heta omoirũva chupe kuéra ha ojopypáva chupe .
Umíva apytépe oĩ peteĩ kuña hasýva ojapóma 12 áño ha huguy mantéva .
Heta ohasa asy vaekue ha oiporupa opa oguerekóva okueraségui , ha ndaipóri pohãnohára ikatúva omonguera chupe .
Ohendúvo pe Jesús rehe ojeʼéva , ko kuña oñemopaʼũ opavave apyte rupi , oñemboja hese hapykue guio ha opoko ijaóre .
Pe kuña niko heʼi ipyʼapýpe : “ Ijao rehénte jepe apokórõ , akueráta . ”
Upe vove huguy syry opyta , ha oñandu hetépe okuera hague imbaʼasýgui .
Jesús oñandu osẽ hague chugui pokatu , oñembojere omaʼẽ opavavére ha oporandu : — Mávapa opoko raʼe che aóre ?
Hemimboʼe kuéra heʼi chupe : — Rehecháma niko opavave nde jopyha opa guio , ha piko reporandu mávapa opoko nde rehe ?
Jesús katu akóinte omaʼẽ ijerekuévo , ohecha haguã mávapa opoko hese .
Upérõ pe kuña oryrýihápe kyhyjégui , ha oikuaa porãgui upe ojehu vaekue , oñesũ henondépe ha omombeʼupa chupe .
Jesús heʼi chupe : — Che rajy , che rehe rejerovia haguére rekuera . Tereho katu rejepyʼapyʼỹre . Rekueráma ne mbaʼasýgui .
Jesús oñeʼẽ jave gueteri hína , oguahẽ peteĩ tembijokuái ha heʼi Jáirope : — Nde rajy omanóma . Maerã piko remyangekoivéta Mboʼehárape ?
Jesús katu ojepyʼapyʼỹre pe ojeʼévare , heʼi pe judío kuéra tupao pegua mburuvichápe : — Ani rekyhyje . Ejerovia che rehe .
Ha ndohejái avave omoirũ chupe , Pedro , Santiago ha ityvýra Juánpe añónte .
Oguahẽvo Jairo rógape ha ohechávo pe ayvu , tasẽ ha sapukái oikóva ,
oike ha heʼi chupe kuéra : — Mbaʼére piko pende ayvu ha pene rasẽ upéicha ? Ko mitãkuña niko nomanói , okénte hína .
Ha opukapa hese hikuái . Haʼe katu omosẽ opavavépe , ha oike itúva , isy ha umi imoirũhára ndive upe mitãkuña oĩháme .
Ipojái ipóre ha heʼi chupe : — Talitá cum ( heʼiséva : “ Mitãkuña , ndéve haʼe , epuʼã . ” )
Upe vove pe mitãkuña , oguerekóva 12 áño , opuʼã ha oñemoĩ oguata . Ha opavave ijurujái opytávo .
Jesús katu heʼi chupe kuéra ani haguã omombeʼu avavetépe , ha heʼi oñemongaru haguã upe mitã kuñáme .
Jesús oho upégui oikove ypy haguépe , ha hemimboʼe kuéra oho hendive .
Oguahẽvo pytuʼuha ára oñepyrũ oporomboʼe judío kuéra tupaópe . Ha heta ohendúva Jesúspe , ijurujái ha oporandu ojupe : — Moõgui piko oikuaa kóva hetaite mbaʼe ? Moõgui piko oguenohẽ imbaʼe kuaa ha umi mbaʼe rechapyrã ojapóva ?
Ndahaʼéi piko kóva ku karpintéro , María memby , ha ityvýra kuéra Santiago , José , Judas ha Simón ? Ha heindy kuéra ngaʼu piko ndoikói ñande apytépe ? Ha ndojeroviái hese hikuái .
Jesús katu heʼi chupe kuéra : — Opa rupi niko maranduhára kuérape oñembojerovia , hógape ha hogagua apytépe , ha oikove ypy haguépe katu nahániri .
Ndaikatúi ojapo upépe mbaʼeve hechapyrãva , mbovymi hasývarente omoĩ ipo ha omonguera .
Ha ohecha ramó ndojeroviaiha hese hikuái . Jesús ohóva umi táva aguĩha rupi oporomboʼévo .
Ohenói umi 12 hemimboʼépe ha oñepyrũ omondo chupe kuéra mokõi-mokõi , ha omeʼẽ chupe kuéra pokatu ipuʼaka haguã mbaʼepochýre .
Heʼi chupe kuéra ani haguã ogueraha mbaʼeve tapére guarã , yvyra ipo peguánte . Ndoguerahái vaerã ijaviorã térã viru .
Ikatu omonde sapatupe , ijao jopyrurã katu ani ogueraha .
Heʼi chupe kuéra : — Upe óga peike haguépe peiko haguã , pesẽtaha árape peve peikóta .
Ha na pene moguahẽséi ramo térã na pene renduséi ramo katu , pesẽ pe óga térã pe távagui , ha peityvyro pende pýgui pe yvytĩmbo oikuaa haguã upéva maranduha Tupã oinupãtaha chupe kuéra .
Upérõ osẽ hikuái hemimboʼe kuéra heʼi haguã opavavépe ojevy haguã Tupã gotyo .
Omosẽ avei heta mbaʼepochy , ha omonguera heta hasývape omonávo hese kuéra ñandyry .
Mburuvicha guasu Herodes ohendu pe ojeʼéva Jesús rehe , herakuãmava opa rupi . Oĩ heʼíva : “ Juan Bautista niko opuʼã jeýma omanóva apytégui , ha upévare ipokatu ojapo haguã hechapyrãva . ”
Oĩ heʼíva : “ Maranduhára Elías hína upéva . ” Ha ambueve heʼi : “ Peteĩ umi maranduhára yma guaréva hína . ”
Ohendúvo koʼã mbaʼe , Herodes heʼi : — Upéva hína Juan . Che añakãʼouka vaekue chupe ha koʼágã oikove jeýva .
Herodes niko , Herodías rehehápe , ojopyka vaekue Juánpe yvyrakuápe ha ombotyka chupe koty ypytũme . Herodías , Herodes ryvy Filipo rembirekore vaekue , ha Herodes omenda hese .
Ha Juan heʼi vaekue Heródespe : “ Ndaikatúi remendávo nde ryvy rembirekorére . ”
Upévare Herodías ndaijaʼéi Juan rehe , ojukase chupe ha ndaikatúi ,
Herodes niko okyhyje chugui oikuaágui haʼeha kuimbaʼe marangatu , ha omoʼã chupe . Ohendu ramo chupe opyta jepi oikuaaʼỹre mbaʼépa ojapóta . Upéicharõ jepe Herodes ohenduse Juánpe .
Herodías katu ohecha oguahẽha peteĩ ára ou porãtava chupe . Herodes ojapo karu guasu hiʼára mbotýre , mburuvicha kuéra ha poguasu kuéra Galiléa guápe guarã .
Herodías memby oike ha ojeroky pe karu guasuhápe . Herodes oguerohory eterei pe ijeroky ha opavave upépe oĩva rovake , heʼi pe kuñataĩme : — Ejerure chéve reipotáva ha ameʼẽta ndéve .
Ha omeʼẽ jey-jey chupe iñeʼẽ , heʼívo omeʼẽtaha chupe oimeraẽ mbaʼe , tahaʼe hetã mbytere jepe .
Haʼe osẽ ha oporandu isýpe : — Mbaʼépa ajeruréta ? Heʼi chupe : — Ejerure chupe Juan Bautista akãngue .
Pe kuñataĩ oike pyaʼe oĩháme mburuvicha guasu ha heʼi chupe : — Aipota remeʼẽ chéve koʼagãite voi peteĩ ñaʼẽmbépe Juan Bautista akãngue .
Upéva tuicha oguapy mburuvicha guasúre . Ha omeʼẽ haguére iñeʼẽ opavave rovake ndaikatúi opyrũvo hese . Upévare ojapo mante pe mitãkuña ojeruréva chupe .
Ha pyaʼete omondo peteĩ ñorãirõhára ogueru haguã chupe Juan akãngue . Upéva oho koty ypytũme , oñakãʼo Juánpe ,
ha ogueraha iñakãngue peteĩ ñaʼẽmbépe . Omeʼẽ upe kuñataĩme ha haʼe omeʼẽ isýpe .
Juan remimboʼe kuéra oikuaávo , ogueraha hetekue ha oñotỹ .
Upe rire Jesús remimboʼe kuéra oñembyaty Jesús ndive ha omombeʼu chupe opa mbaʼe ojapo ha omboʼe vaekue .
Jesús heʼi chupe kuéra : — Jaha japytuʼumi ñane año peteĩ ojeikoʼỹháme . Heta etereígui umi ou ha ohóva niko ndaijái chupe kuéra okarúvonte jepe .
Upéicha Jesús ha ijapóstol kuéra oho kanóape peteĩ haʼeñoháme .
Heta oĩ ohecháva ha oikuaa haʼe kueraha . Upérõ opa táva guio ojeho upe gotyo ha oguahẽ hikuái haʼe kuéra mboyve .
Oguejývo Jesús pe kanóagui , ha ohechávo hetaha umi ijatýva , oiporiahurereko chupe kuéra , oĩgui ovecha herekuaʼỹvaicha . Ha oñepyrũ omboʼe chupe kuéra heta mbaʼére .
Kaʼaru pytũma ramo hemimboʼe kuéra ou hendápe , ha heʼi chupe : — Kaʼaruetéma niko , ha koʼarupi ndaipóri avave oikóva .
Emondómana opavavépe toho umi táva rupi , tojogua hembiʼurã .
Jesús katu heʼi chupe kuéra : — Peẽ voi pemongaru chupe kuéra . Haʼe kuéra katu heʼi chupe : — Reipota piko roho rojogua 200 pláta pehẽngue repy mbuja , romongaru haguã chupe kuéra ?
Jesús heʼi : — Mboy mbuja piko pereko ? Tapeho pehecha . Oikuaa vove heʼi chupe : — 5 mbuja ha mokõi pira .
Ha omboguapy opavavépe aty-atýpe , kapiʼipépe .
Ha oguapy hikuái peteĩ atýpe 100 ha ambuépe 50 .
Upéi katu ojapyhy ipópe umi 5 mbuja ha mokõi pira ha omaʼẽvo yvága gotyo ohovasa . Upéi oipeheʼã umi mbuja ha omeʼẽ ohóvo hemimboʼe kuérape , ha haʼe kuéra omeʼẽ opavavépe . Oipeheʼã avei umi pira opavavépe .
Opavave hoʼu hyguãtã meve .
Ombyaty hikuái umi mbuja ha pira pehẽngue hembývagui , ha omyenyhẽ 12 ajaka .
Umi hoʼu vaekue pe mbuja niko hína 5.000 kuimbaʼe rupi .
Upéi , Jesús heʼi hemimboʼe kuérape ojupi haguã peteĩ kanóape ha ohasa haguã henonderã y mboypýri , Betsaida gotyo . Upe aja haʼe heʼíta opavavépe oho haguã hógape .
Omondopa rire opavavépe hógape , Jesús ojupi peteĩ yvytýpe oñemboʼe haguã .
Pyhare oguahẽvo , pe kanóa ohupytýma pe y mbyte rupi .
Pe y pochy katu oñenupã pe kanóa tĩre , ohuguãitĩgui ohóvo hikuái yvytu , ha ohecha umi kanóa pegua oho mbegueha , yvytu ojokógui chupe kuéra . Koʼẽ mbotávo , Jesús oñemboja hendápe kuéra oguatahápe pe y apére . Ha oñemotenondese hese kuéra .
Hemimboʼe kuéra ohechávo oguataha pe y apére , oimoʼã hikuái póra , ha osapukái ,
opavave ohechágui chupe ha oñemondýi . Jesús katu pyaʼe oñeʼẽ chupe kuéra heʼívo : — Chénteko , ani pekyhyje !
Ojupi kanóape ha opi pe yvytu , ha haʼe kuéra ijurujái opytávo ,
ndoikéigui iñakãme nguéra pe mbaʼe rechapyrã mbuja kuéra rehegua , pe iñeʼã nguéra niko iñypytũ .
Ohasa hikuái pe y mboypýri ha oguahẽ Genesaret yvýpe ha upépe ojokua ikanóa y rembeʼýpe .
Oguejývo hikuái pe kanóagui ha umi upepegua oikuaávo Jesús hague pe oguahẽva , omomaranduka ijerekuévo , ha ogueru hikuái hendápe opa umi hasýva .
Oho hikuái opa rupi ha ojegueru Jesús rendápe umi hasýva hupa reheve .
Ha mamo haʼe oikehápe , tahaʼe táva , tahaʼe óga térã ñu rupi , omoĩ hikuái umi hasývape tapépe , ha ojerure chupe hikuái opokomínte haguã ijao rembeʼyrénte jepe . Ha opokóva guive hese , okuera .
Oñemboja Jesús rendápe umi fariséo ha Moisés rembiapoukapy mboʼeha ou vaekue Jerusaléngui .
Koʼãva , ohechávo oĩha Jesús remimboʼe kuérava okarúva po potĩʼỹ reheve , heʼise ojepoheiʼỹre , oñeʼẽ vai hese kuéra .
( Fariséo kuéra ha judío kuérava niko , ojapóvo ijypy kuéra ñeʼẽ , ndokarúiva ojepohéi porãʼỹre .
Ha ojevývo ñemuhágui , ndokarúi ojapoʼỹre umi mbaʼe ñemopotĩ rehegua . Ha oguereko avei heta ijapopyrã : ojejohéi vaerã mbayru ojeyʼuha , y ryru , tembiporu mbaʼe veraguigua , tupa ha mbaʼe ) .
Upévare fariséo ha Moisés rembiapoukapy mboʼeha oporandu chupe : — Mbaʼére piko umi ne remimboʼe ndojapói hekópe umi mbaʼe ñande ypykue ñande reko mboʼe vaekue , ha okaru ipo potĩʼỹre ?
Jesús heʼi chupe kuéra : — Heʼi porã vaekue maranduhára Isaías umi peẽichagua hova mokõivare , ohai ramo guare : “ Koʼãva ijurúpente che mombaʼe , ipyʼapy katumombyry oĩ che hegui .
Reíko che mombaʼe guasu hikuái , omboʼégui che rembiapoukapýrõmbaʼe haʼe kuérante omoĩvaojejapo haguã . ”
Peẽ niko pemboyke Tupã rembiapoukapy pejapo haguã yvypóra ñeʼẽ .
Heʼi avei chupe kuéra : — Peẽ pejepokuaaháichante pejapo , ha ndapejapói hekópe Tupã rembiapoukapy .
Moisés niko heʼi vaekue : “ Emombaʼe nde ru ha nde sýpe ” ha “ Pe ojahéiva itúva térã isýre , tojejuka ” .
Peẽ katu peje oimeraẽva ikatuha heʼi itúva térã isýpe : ‘ Ndaikatúi moʼãi roipytyvõ , opa mbaʼe arekóva niko korván ’ ( heʼiséva : “ oñemboykéva Tupãme ” ) ,
ha péicha heʼi haguérente , ikatúma noipytyvõvéi isy ha itúva .
Ha péicha , peẽ pemboyke Tupã rembiapoukapy pejapo haguã peẽ pejepokuaaháichante . Ha hetave peichaguáva pejapo .
Upéi Jesús ohenói opavavépe ha heʼi : — Pe che rendúke opavave , peikuaa haguã .
Mbaʼeve oka guio oikéva ndaikatúi ñane mongyʼávo . Pe ñande pyʼapýgui osẽvante pe ñane mongyʼáva .
Peẽ pende apysáva , pehendu .
Jesús oheja rire chupe kuéra ha oike hógape , hemimboʼe kuéra oporandu chupe ko omboʼe vaekuére ,
Haʼe heʼi chupe kuéra : Ndapeikuaái ngaʼu piko mbaʼeve oikéva ñande juru rupi ndaikatuiha ñane mongyʼávo ?
Ndoikéi niko ñande pyʼapýpe , ñande ryépente , upéi osẽ jey haguã ñande retégui . Upéicha heʼívo heʼise opaichagua tembiʼu ipotĩha
Heʼi avei : — Pe osẽva ñande hegui , upéva hína pe ñane mongyʼáva .
Ñande pyʼapýgui niko osẽ mbaʼe ivaíva , jejuka ,
ñemyakãratĩ , teko vai , monda , japu , ha ñeʼẽ rei ñande rapicháre .
Opa koʼã mbaʼe vai osẽ ñande pyʼapýgui ha ñane mongyʼa .
Upégui Jesús oho Tiro retã gotyo . Oike peteĩ ógape , oipotaʼỹre avave oikuaa , ha ndaikatúi okañy .
Pyaʼe oikuaa chugui peteĩ mitãkuña mbaʼepochy oguerekóva sy , upéva oho oñesũ Jesús renondépe .
Upe kuña , Sirofeniciagua , ndahaʼéi Israelgua , ha ojerure asy Jesúspe omosẽ haguã mbaʼepochy imemby kuñágui .
Jesús katu heʼi chupe : — Eheja tokaru raẽ taʼýra kuéra . Naiporãi niko mitã jurúgui jaipeʼa tembiʼu ha ñameʼẽ jaguápe .
Haʼe heʼi chupe : — Upéichako nde karai . Opáichavo , jaguánte avei hoʼúva umi tembiʼu rembyre mitã nguéra oitýva meságui .
Jesús heʼi chupe : — Reñeʼẽ haguére péicha , tereho rejepyʼapyʼỹre . Pe mbaʼepochy osẽma ne memby kuñágui .
Pe kuña oguahẽvo hógape , ojuhu imemby kuña hupápe : pe mbaʼepochy osẽ raʼe chugui .
Jesús osẽ jey Tiro retãgui ha ohasávo Sidón rupi oguahẽ Galiléa yguasúpe , Decápolis mbytépe .
Upépe ojereraha hendápe peteĩ ohenduʼỹva ha iñeʼẽ paʼãvape ha ojerure hikuái chupe omoĩ haguã ipo hese .
Jesús ogueraha chupe peteĩ haʼeñoháme , omoinge ikuã ijapysápe ha omoĩ hendy ikũre .
Upéi omaʼẽvo yvágare hiʼãho ha heʼi pe kuimbaʼépe : “ Efata ” ( heʼiséva : “ Ejepeʼa ! ” )
Upe vove upe ohenduʼỹva apysa ojepeʼa , ojera ikũ ha oñeʼẽ porã .
Jesús heʼi chupe kuéra ani haguã heʼi avavépe . Ha heʼivérõ jepe , koʼýte omombeʼu hikuái .
Ohecha ramo etereígui heʼi joa : “ Opa mbaʼe ojapo porã : Ohenduʼỹvape omohendu jey ha iñeʼẽngúvape omoñeʼẽ ! ”
Peteĩ ára ijaty jey heta eterei ha ndaipóri hiʼupyrã , Jesús ohenói hemimboʼe kuérape ha heʼi chupe kuéra :
— Aiporiahurereko niko koʼãvape . Ojapóma niko mbohapy ára oĩha koʼápe che ndive , ha ndoguerekói véima mbaʼeve hoʼu vaerã .
Amondo ramo hógape ñembyahýireve , tapére ipyʼa mano mbaʼéne . Oĩ niko mombyrýgui oúva .
Hemimboʼe kuéra heʼi chupe : — Máva piko ojuhúta tembiʼu omongaru haguã opavavépe ? Koʼa rupi niko ndaipóri avave oikóva .
Jesús oporandu chupe kuéra : — Mboy mbuja piko pereko ? — 7 , — heʼi hikuái .
Upépe Jesús omboguapy yvýpe opavavépe . Ha ojapyhy ipópe umi 7 mbuja ha umi pira , ha oñemboʼe Tupãme ohovasa haguã . Upéi oipeheʼã umi mbuja ha omeʼẽ hemimboʼe kuérape , ha haʼe kuéra omeʼẽ opavavépe .
Oguereko avei hikuái mbovymi pira mimi ha umívare avei oñemboʼe Tupãme ohovasa haguã , ha heʼi oñembojaʼo haguã .
Ha okaru hikuái hyguãtã meve . Ha umi hembývagui ombyaty 7 ajaka renyhẽ .
Umi okarúva niko amo 4.000 rupi . Upéi Jesús omondo opavavépe hógape .
Haʼe katu ojupi kanóape hemimboʼe kuéra ndive , ha oho Dalmanuta gotyo .
Oguahẽ fariséo kuéra ha oñoñeʼẽ api Jesús ndive . Ojerure chupe ojapo haguã mbaʼe hechapyrãva , ohecha kuaa haguã haʼe kuéra Tupã ombou hague chupe .
Jesús hiʼãho ipyʼaite guive ha heʼi : — Mbaʼére piko koʼã tekove ojerure ohecha haguã mbaʼe hechapyrãva ? Añetehápe haʼe peẽme , ndojehechauka moʼãi peẽme mbaʼeveichagua mbaʼe hechapyrãva .
Ha oheja chupe kuéra , ha oike jeývo várkope , ohasa yguasu mboypýri .
Hesarái raʼe hikuái ogueraha haguã hiʼupyrã , ha peteĩ mbuja añónte oguereko hikuái pe kanóape .
Jesús heʼi chupe kuéra : — Peñeñangarekóke umi fariséo ha Herodes rova mokõigui .
Hemimboʼe kuéra imanduʼa ojupe ndoguerúi hague mbuja .
Ha Jesús oikuaa mbaʼépa heʼi hikuái , ha upévare heʼi chupe kuéra : — Mbaʼére piko peñeʼẽterei ndaperekoiha mbuja ? Neʼĩra pehecha kuaa ajépa . Peichaite peve piko oñemboty pene apytuʼũ ?
Pende resa niko , ha piko ndapehechái ? Pende apysa ha napehendúi ? Na pene manduʼái ngaʼu piko ,
ambojaʼo hague 5 mbuja 5.000 apytépe , ha mboy ajakápa pembyaty hembyrégui ? Haʼe kuéra heʼi : — 12 .
Na pene manduʼái ngaʼu piko ambojaʼo hague umi 7 mbuja umi 4.000 kuimbaʼépe . Ha mboy ajaka piko pembyaty hembyrégui ? Heʼi hikuái : — 7 .
Upérõ heʼi chupe kuéra : — Ndapehecha kuaái gueteri piko ?
Upéi oguahẽ hikuái Betsáidape , ha ogueraha hikuái peteĩ ohechaʼỹva Jesús rendápe , ha ojerure chupe opoko haguã hese .
Jesús ipojái pe ohechaʼỹva póre ha oguenohẽ chupe táva rokápe , hendýpe omyakỹ hesa , omoĩ ipo hese ha oporandu chupe ikatúpa ohecha .
Pe ohechaʼỹva oñepyrũ ohecha ha heʼi chupe : — Ahecha yvypóra kuéra , ojogua yvyra hakã ha hoguéva oguatávape .
Jesús omoĩ jey ipo hesáre , ha pe kuimbaʼe omaʼẽ porã ha okuera opytávo . Opa mbaʼe ohecha porã .
Upérõ Jesús omondo hógape ha heʼi chupe : — Ani reho jey pe távape .
Upéi Jesús ha hemimboʼe kuéra oho táva Cesarea Filípope . Tapére Jesús oporandu hemimboʼe kuérape : — Mavaha che piko ojeʼe ?
Haʼe kuéra heʼi chupe : — Oĩ heʼíva ndeha Juan Bautista , oĩ heʼíva ndeha Elías ha oĩ heʼíva ndeha umi maranduhára peteĩva .
Jesús oporandu chupe kuéra : — Ha peẽ piko mbaʼe peje , mávapa che ? Pedro heʼi chupe : — Nde hína upe Mesías .
Jesús katu heʼi hemimboʼe kuérape ani haguã heʼi hese mbaʼeve avavépe .
Jesús oñepyrũ omboʼe chupe kuéra . Heʼi haʼe , yvypóraicha ou vaekue , heta ohasa asytaha , ha ndoikuaase moʼãiha chugui mbaʼeve myakãhára kuéra , paʼi ruvicha kuéra ha umi Moisés rembiapoukapy mboʼeha . Heʼi chupe kuéra haʼe ojejukataha ha oikove jeytaha mbohapy ára haguépe .
Kóva haʼe omomarandu porã chupe kuéra . Upépe Pedro ogueraha chupe haʼeñoháme , ha heʼi chupe anive haguã péicha oñeʼẽ .
Jesús katu oñembojere , omaʼẽ hemimboʼe kuérare ha ojaʼo Pédrope heʼívo chupe : — Ejei che ypýgui , Sataná ! Nde niko yvypóraicha reñandu koʼã mbaʼe , ndahaʼéi Tupã oñandukaháicha .
Upéi Jesús ohenói hemimboʼe kuérape ha opavavépe , ha heʼi : — Oime ramo che moirũséva toñembyesarái ijehegui , tohupi ikurusu ijapére , ha ta che moirũ .
Pe hekovére hakateʼỹva , omanóta . Pe omanóva che rehehápe ha che marandu porã rehehápe katu , oikovéta .
Mbaʼépa oguenohẽne yvypóra oguerekopárõ opaite mbaʼe ipópe , ha oñehundi ramo haʼe ? Mbaʼeve !
Mbaʼépa ikatúne yvypóra omeʼẽ oikove jey haguã ? Mbaʼeve !
Oimérõ che rerotĩva ha oguerotĩva che ñeʼẽ koʼã tekove jeroviahaʼỹ ha mbaʼe vai apoha renondépe , che avei , yvypóraicha aju vaekue , atĩne heseve kuéra ajúvo che Ru mimbipa reheve ha Tupã remimbou marangatu kuéra ndive .
Jesús heʼi avei chupe kuéra : — Añetehápe haʼe peẽme , koʼápe oĩva apytépe oĩ nomano moʼãiva ohecha mboyve Tupã sãmbyhy .
Upe rire , 6 ára haguépe Jesús oho peteĩ yvyty yvatépe ha ogueraha hendive Pedro , Santiago ha Juánpe . Upépe henondépe kuéra , Jesús rete oñemoambue ohóvo .
Ijao overa hendy ha morotĩ asy , ndaipóri chéne avaveichagua ao joheiha yvy ári ikatu vaerã péicha omomorotĩ .
Ha ohecha hikuái Elías ha Moiséspe , oñemongetáva hína Jesús ndive .
Upépe Pedro heʼi Jesúspe : — Mboʼehára , iporãite niko ikatúre roime koʼápe . Torojapóna peẽme pene rendaguã , peteĩ ne mbaʼerã , peteĩ Moiséspe guarã ha Elíaspe guarã avei .
Hemimboʼe kuéra niko oñemondýi ha Pedro ndoikuaái mbaʼépa heʼíta .
Upévo ou peteĩ arai ha ojahoʼi chupe kuéra . Ha pe araígui oñehendu peteĩ ñeʼẽ heʼíva : “ Kóva hína che Raʼy ahayhuetéva , pehendu chupe . ”
Ha omaʼẽvo ijerére ndohechavéi avavépe hendive kuéra . Jesúspe añónte .
Oguejykuévo pe yvytýgui , Jesús heʼi chupe kuéra ani haguã omombeʼu avavépe upe ohecha vaekue , haʼe , yvypóraicha ou vaekue , oikove jey peve omanóva apytégui .
Upévare oñongatu hikuái upéva ñemiháme , oporandu jepe ojupe mbaʼépa heʼiséne upe jeikove jey .
Oporandu hikuái Jesúspe : — Mbaʼére piko umi Moisés rembiapoukapy mboʼeha heʼi Elías ou raẽ vaerãha ?
Haʼe heʼi chupe kuéra : — Añete niko Elías raẽ ou vaerãha , ha haʼe omoĩmba porã vaerã opaite mbaʼe hekópe . Ha mbaʼére piko heʼi Ñandejára ñeʼẽ pe yvypóraicha ou vaekue ohasa asy vaerã ha ojeapoʼi vaerãha ?
Ha che haʼe peẽme Elías oúma hague ha haʼe kuéra ojapo hague hese ojaposéva , heʼiháicha Ñandejára ñeʼẽ , ojehúta hague chupe .
Ou jeývo oĩháme hemimboʼe kuéra , ohecha peteĩ aty guasu ojeréva hese kuéra ha Moisés rembiapoukapy mboʼeha oñoñeʼẽ apíva hendive kuéra .
Ohechávo Jesúspe opavave oho pyaʼe huguãitĩvo ha ohecha ramo chupe .
Haʼe oporandu chupe kuéra : — Mbaʼére piko peñoñeʼẽ api hendive kuéra ?
Peteĩ haʼe kuérava heʼi : — Ápe aru ndéve che raʼy , oguereko niko peteĩ mbaʼe pochy omoñeʼẽngúva chupe .
Mamo haʼe oĩháme pe mbaʼepochy oity chupe yvýre , ijuru ryjuipa , omopururũ hãi nguéra ha hatãmba opytávo . Ajerure ne remimboʼe kuérape omosẽ haguã chugui pe mbaʼepochy ha ndaikatúi omosẽ .
Jesús heʼi : — Há , tekove jeroviaʼỹ ! Arakaʼe peve piko aiméta pene ndive , arakaʼe peve piko aikóta pende reheve ? Peru chéve pe mitã rusu .
Ogueraha hikuái pe mitã rusu Jesús rendápe . Pe mbaʼe pochy ohechávo Jesúspe katu , oityvyro pe mitã rusúpe ha upéva hoʼa ojapajeréi yvýre , ha ijuru ryjuipa .
Jesús oporandu itúvape : — Arakaʼe guive piko ojehu chupe kóva ? Itúva heʼi : — Imitã guive .
Ha heta jey pe mbaʼepochy oity vaekue chupe tatápe ha ýpe ojuka haguã . Oĩrõ ikatúva rejapóna ore poriahurereko ha ore pytyvõmi .
Jesús heʼi chupe : — Mbaʼére piko ere ‘ ikatúrõ ’ ? Opa mbaʼe ikatu ojeroviáva peguarã !
Upérõ pe mitã rusu ru osapukái : — Che ajerovia . Che pytyvõna ajeroviave haguã !
Jesús ohechávo hetaveha umi oñembyatýva , ojaʼo pe mbaʼepochýpe heʼívo : — Espíritu ñeʼẽngu ha rehenduʼỹva , haʼe ndéve resẽ haguã pe mitã rusúgui ha anive haguã reike pype .
Pe mbaʼepochy osapukái ha oityvyro jey pe mitã rusúpe . Upéi osẽ chugui ha oheja omanóva ramo , ha upévare heta oĩ heʼíva omano hague .
Jesús katu ipóre ipojáivo , omopuʼã chupe ha pe mitã rusu oñemboʼy .
Upéi Jesús oike peteĩ ógape ha hemimboʼe kuéra oporandu chupe haʼeñoháme : — Mbaʼére piko ndaikatúi raʼe ore romosẽ pe mbaʼepochy ?
Ha Jesús heʼi chupe kuéra : — Koichagua mbaʼepochy , ñemboʼe rupi ha karuʼỹme jehasa rupi mante ikatu oñemosẽ .
Ohóvo upégui ohasa hikuái Galiléa rupi . Jesús katu ndoipotái avave oikuaa ,
omboʼégui hína hemimboʼe kuérape . Heʼi chupe kuéra : — Che , yvypóraicha aju vaekue , haʼáta hína yvypóra kuéra pópe . Haʼe kuéra che jukáta . Ha mbohapy ára amano haguépe katu , aikove jeýta .
Chupe kuéra nahesakãi pe haʼe heʼíva , ha okyhyje hikuái oporandu haguã chupe .
Oguahẽ hikuái Cafarnaúmpe . Oĩmarõ hikuái hógape , Jesús oporandu chupe kuéra : — Mbaʼére piko peñoñeʼẽ api pejúvo tapére ?
Haʼe kuéra katu okirirĩ . Tapére niko oñoñeʼẽ api raʼe , mávapa upe mbaʼe guasuvéva ijapytépe kuéra .
Ha Jesús oguapy , ohenói umi 12 , ha heʼi chupe kuéra : — Oĩrõ mbaʼe guasuséva , oiko vaerã tapykue pegua ha opavave rembiguái ramo .
Upéi omoĩ peteĩ mitãme ijapytépe kuéra , ha ohupívo ijyva ári heʼi chupe kuéra :
Oimeraẽva , che rérape oguerohorýva peteĩ mitã koichagua , chéve che rerohory . Ha upe chéve che rerohorýva , nda chéve añói che rerohory , upe che mbouharépe ave .
Juan heʼi chupe : — Mboʼehára , rohecha peteĩ omosẽva mbaʼe pochy nde rérape , ha rojoko , ndahaʼéigui ore apytepegua .
Jesús heʼi : — Ani pejoko , peteĩ ojapóva hechapyrãva che rérape niko upéi noñeʼẽ vai moʼãi che rehe .
Upe noñemoĩriva ñande rehe , oĩ ñane ndive .
Oimeraẽ omeʼẽva peẽme , ymínte jepe , che ndive peiko haguére , añetehápe haʼe peẽme ndopyta moʼãiha hekoviaʼỹre chupe .
Oimeraẽ oitýva angaipápe peteĩ mitãicha che rehe ojeroviávape , iporãve vaerã ojeitýrõ chupe yguasúpe ita guasu ijajúri .
Ha nde po nde reitýtarõ angaipápe , eikytĩ . Iporãve reikove ramo Tupã ndive nde po peteĩ reheve , ha ani nde po mokõive reheve rejeity aña retãme , pe tata ogueʼỹháme arakaʼeve ,
umi yso omanoʼỹháme ha tata máramo ogueʼỹháme .
Ha nde py nde reitýtarõ angaipápe , eikytĩ . Iporãve reikérõ jeikovépe peteĩ nde py reheve ha ani mokõive nde py reheve rejeity aña retãme ,
umi yso omanoʼỹháme ha tata máramo ogueʼỹháme .
Ha nde resa nde reitýtarõ angaipápe , eipeʼa . Iporãve reike nde resa peteĩ reheve Tupã oisãmbyhyhápe , ha ani mokõive nde resa reheve rejeity aña retãme ,
umi yso omanoʼỹháme ha tata máramo ogueʼỹháme .
Opavave niko oñembojuky vaerã tatápe .
“ Juky niko iporã , ha naheʼẽvéi ramo niko ndaikatu véima oñemoheʼẽ jey , naiporã véima mbaʼeverã . Perekóke juky pende pype ha peiko pyʼa guapýpe oñondive . ”
Jesús osẽ Cafarnaúmgui ha oho Judea gotyo upe yvy Jordángui kuarahy resẽ gotyo guápe . Upépe ijaty jey hese heta eterei ha oñepyrũ jey omboʼe chupe kuéra jepi guáicha .
Oĩ fariséo kuérava , oñembojáva Jesús rehe omoñuhã haguã chupe , ha oporandu chupe , peteĩ ménapa ikatu opoi hembirekógui .
Haʼe heʼi chupe kuéra : — Mbaʼépa heʼi rakaʼe peẽme Moisés ?
Haʼe kuéra heʼi : — Moisés rembiapoukapýpe heʼi peteĩ kuimbaʼe ikatuha opoi hembirekógui omeʼẽ guive chupe kuatia jueja rehegua ?
Upérõ Jesús heʼi chupe kuéra : — Pende pyʼa hatãguinte Moisés oheja vaekue peẽme pepoi pene rembirekógui .
Iñepyrũmbýpe katu Tupã ojapo vaekue kuimbaʼe ha kuñáme .
“ Upévare pe kuimbaʼe oheja vaerã itúva ha isýpe , ojoaju haguã hembireko ndive , ha oiko mokõivégui peteĩ . ”
Péicharõ , upe guive haʼe kuéra ndahaʼe véima mokõi yvypóra , peteĩntema .
Upévare yvypóra ndoipeʼái vaerã ojuehegui umi Tupã ombojoaju vaekue .
Oĩmarõ hikuái hógape , hemimboʼe kuéra oporandu jey chupe kóvare .
Jesús heʼi chupe kuéra : — Oimeraẽva opoírõ hembirekógui ha omenda ambuére , omyakã ratĩ hembirekópe .
Peteĩ kuña opoírõ iménagui ha upéi omenda jey , haʼe ave oporomyakã ratĩ hína .
Ogueraha hikuái mitã nguéra Jesúspe opoko haguã hese kuéra . Umi hemimboʼe kuéra katu , ipochy umi mitãme oguerúva ndive .
Jesús ohechávo kóva ipochy ha heʼi chupe kuéra : — Peheja umi mitã tou che rendápe , ha ani pejoko . Umi haʼe kuéraicha guápe guarã niko hína ñesãmbyhy yvágagui oúva .
Añetehápe haʼe peẽme , oimérõ Tupã sãmbyhy ogueroguahẽva ku mitãicha , oikéta pype .
Ha ohupi ijyva ári mitã nguérape , ha ohovasa omoĩvo ipo hese kuéra .
Jesús osẽvo oho haguã , oñaniháme ou hendápe peteĩ kuimbaʼe , oñesũ henondépe ha oporandu chupe : — Mboʼehára marangatu , mbaʼépa ajapo vaerã ahupyty haguã pe jeikove opaveʼỹva ?
Jesús heʼi chupe : — Mbaʼére piko ere che rehe che marangatuha ? Imarangatúva peteĩnte oĩ , ha upéva Tupã .
Reikuaáma Tupã rembiapoukapy : ‘ Ani reporojuka , ani reporomyakã ratĩ , ani remonda , ani eñeʼẽ rei nde rapicháre , térã reporombotavy , emombaʼe nde ru ha nde sýpe . ’
Pe kariaʼy heʼi chupe : — Opa umíva niko ajapóva voínte che mitã guive .
Jesús omaʼẽvo hese , ohayhu ha heʼi chupe : — Peteĩ mbaʼe oĩ rejapove vaerã . Tereho eñemumba opa rerekóvare ha emeʼẽ mboriahúpe . Péicharõ rerekóta mbaʼeta yvágape . Upéi , eju che moirũ .
Pe kariaʼy upéva ohendúvo ojepyʼapy ha tuicha ñembyasýpe oho , heta mbaʼe oguerekógui .
Upérõ Jesús omaʼẽ ijerekuévo ha heʼi hemimboʼe kuérape : — Ajépa hasyete umi imbaʼe retávape oike haguã Tupã sãmbyhýpe .
Hemimboʼe kuéra oñemondýi koʼã mbaʼe ohendúvo , Jesús katu heʼi jey chupe kuéra : — Che irũ nguéra , hasyve peteĩ imbaʼe retávape oike haguã Tupã sãmbyhýpe , peteĩ kavajúgui ohasa rangue ju resa rupi .
Ndahasyive vaerã kaméllo ohasa haguã ju resa rupi , peteĩ mbaʼeta rerekua oike haguã Tupã sãmbyhýpe .
Ohendúvo chupe , koʼýte omombaʼete ha oporandu joa ojupe : — Máva piko aipórõ ikatúta oñepysyrõ ?
Jesús omaʼẽ hese kuéra ha heʼi : — Yvypóra kuérape guarã upéva ndaikatúi . Tupãme guarã katu nahániri . Chupe guarã ndaipóri mbaʼeve ikatuʼỹva .
Upémarõ Pedro heʼi chupe : — Ore niko roheja opa mbaʼe ndéve romoirũ haguã .
Jesús heʼi chupe kuéra : — Añetehápe haʼe peẽme , oimeraẽva oheja vaekue che rehehápe hóga térã ityvýra , térã iteindýra , térã itúva , térã isy , térã hembireko , térã itaʼýra , térã ijyvy ,
pe ohejáva rendaguépe ohupytýta 100 , ko yvy árima voi , tahaʼe óga , tykeʼýra , tyvýra , teindýra , tykéra , kypyʼy , kyvy , sy , túva , taʼýra , tajýra , mitã kuimbaʼe , mitãkuña ha yvy , jehasa asy reheve ramo jepe . Ha omano rire katu , jeikove opaʼỹva .
Ha heta umi koʼágã itenondéva , itapykuéta . Ha heta umi koʼágã itapykuéva , itenondéta .
Oho hikuái Jerusalénpe , ha Jesús oho tenonde . Haʼe kuéra ohecha ramo upéva , ha umi ohóva tapykuéri okyhyje . Jesús ohenói jey haʼeñoháme umi 12 hemimboʼe ha heʼi chupe kuéra upe ojehútava chupe :
— Jaha niko ñaína Jerusalénpe . Upépe , che , yvypóraicha aju vaekue , oĩta che moĩva paʼi kuéra ruvicha ha Moisés rembiapoukapy mboʼeha pópe , ha haʼe kuéra ojeruréta ajejuka haguã , ha che meʼẽta ambue tetãgua pópe .
Oñembohory ha ondyvúta che rehe hikuái , che nupã ha che jukáta hikuái . Mbohapy ára haguépe katu aikove jeýta .
Zebedeo raʼy kuéra Santiago ha Juan oñemboja Jesús rendápe ha heʼi chupe : — Mboʼehára , roipota rejapo rojerurétava ndéve .
Haʼe oporandu chupe kuéra : — Mbaʼépa peipota ajapo pende rehe ?
Heʼi hikuái chupe : — Nde reguapývo reisãmbyhy mburuvicha guasu mimbipápe , roipota ore mboguapy peteĩme nde akatu gotyo ha ambue nde asu gotyo .
Jesús heʼi chupe kuéra : — Peẽ niko ndapeikuaái mbaʼépa pejerure . Peẽ ngaʼu piko peime pehasa asy haguãicha , che ahasa asytaháicha ? Ikatútapa pemboyʼu pe iróva che amboyʼútava ?
Haʼe kuéra heʼi : — Roime rohasa haguã . Jesús heʼi chupe kuéra : — Peẽ añetehápe pemboyʼúta pe iróva ha pehasa asýta che ahasa asytaháicha .
Peguapy haguã che ykére katu ndaijái chéve ameʼẽ . Che Ru upéva omeʼẽta umi haʼe ombosakoʼi vaekuépe .
Umi 10 hemimboʼe ohendúvo upéva , ipochy Santiago ha Juan ndive .
Ha Jesús ohenói chupe kuéra ha heʼi : — Peẽ niko peikuaa mbaʼéichapa mburuvicha kuéra po pohýipe oisãmbyhy umi hetã , ha mbaʼéichapa poguasu kuéra ave oguereko vai chupe kuéra .
Pende apytépe katu ndaupéichai vaerã . Pe mbaʼe guasuséva oiko vaerã uvei tembiguáirõ .
Ha pe itenondeséva pende apytépe , toiko opavave rembiguái ramo .
Che , yvypóraicha aju vaekue , niko ndajúi che rembiguairã rekávo , aikóvo tembiguáirõ katu ha ameʼẽvo che rekove anohẽ haguã hetápe ivaívagui .
Jesús ha hemimboʼe kuéra oguahẽ Jericópe . Ha Jesús osẽvoma upe távagui , hemimboʼe kuéra ha heta ijaty vaekue ndive , peteĩ tupãmbaʼe jára ohechaʼỹva , hérava Bartimeo , Timeo raʼy , oguapy hína tape ykére .
Ha ohendúvo Jesús , Nazaretgua , ohasaha ohóvo , oñepyrũ osapukái : — Jesús , David raʼy , che poriahurerekomína !
Heta oĩ ojaʼóva chupe okirirĩ haguã , haʼe katu hatãve osapukái : — David raʼy , che poriahurerekomína !
Upévo Jesús opyta ha heʼi : — Pehenói . Ohenói hikuái pe ohechaʼỹvape , heʼívo chupe : — Néike , epuʼã . Ne renói niko hína !
Pe ohechaʼỹva omombo ijahoja , opo opuʼã ha oñemboja Jesús rendápe .
Haʼe oporandu chupe : — Mbaʼépa reipota ajapo nde rehe ? Pe ohechaʼỹva heʼi chupe : — Mboʼehára , ahechase .
Jesús heʼi chupe : — Ikatúma reho , rejerovia haguére rekuera . Upepete pe ohechaʼỹ vaekue ohecha , ha oho Jesús rapykuéri .
Jesús ha hemimboʼe kuéra oñemoaguĩvo Jerusaléngui , oguahẽ hikuái táva Betfagé ha Betania jerére , Yvyty Olivotýpe . Upégui Jesús omondo mokõi hemimboʼépe henonderã ,
heʼívo chupe kuéra : — Tapeho peguahẽ amo távape , ha upépe peikévo , pejuhúta peteĩ vúrro oñeñapytĩva hína , neʼĩrava gueteri avave ojupi hiʼári . Pejora ha peru chéve .
Ha oimérõ oporandúva peẽme maerãpa peruse , peje chupe : “ Ore Jára oikotevẽ hese ha pyaʼe ogueruka jeýta ” .
Haʼe kuéra oho , ojuhu pe vúrro ñapytĩmby okápe peteĩ okẽ ypýpe , ha ojora hikuái .
Umi upépe oĩva oporandu chupe kuéra : — Mbaʼére piko pejora pe vúrro ?
Haʼe kuéra heʼi upe Jesús heʼi vaekue : ha oheja chupe kuéra oho .
Ogueraha hikuái pe vúrro Jesúspe . Ha haʼe kuéra omoĩ hiʼári umi ijao ha Jesús ojupi hiʼári .
Heta oĩ oipysóva ijahoja haperãme , oĩ katu oikytĩva yvyra rakã ha omyasãiva pe tapére .
Umi tenondete ohóva ha umi tapykue pegua , oñepyrũ osapukái : — Tupã toñemombaʼe guasu ! Toñemombaʼe guasu Ñandejára rérape oúva !
Tupã tohovasa pe oúva ñande ru Davídcha ñane sãmbyhývo ! Tupã toñemombaʼe guasu !
Jesús oike Jerusalénpe ha oho Tupaópe . Omaʼẽ opa rupi ha oho Betániape umi 12 hemimboʼe ndive , kaʼaruetémagui .
Upe ára ambuépe , osẽvo hikuái Betániagui , Jesús oñandu iñembyahýi .
Mombyry guive ohecha peteĩ ígo máta hoguéva , ha oñemboja hese ohecha haguã hiʼapa . Ndojuhúi hese hiʼaha , hogue mante oĩ hese .
Upépe Jesús heʼi pe ígo mátape : — Avavéke toʼuveʼỹ ndeʼágui arakaʼeve ! Hemimboʼe kuéra ohendu upéva .
Oguahẽ rire hikuái Jerusalénpe , Jesús oike Tupaópe ha omosẽmba upégui umi upépe oñemúvape . Upépe oĩ umi oñemúva viru Tupaópe oñemeʼẽ vaerãre ha omeʼẽva ambue tetã megua virúre . Umíva mesa haʼe oitypa yvýre . Umi pykasu mymbajukarã rehe oñemúva renda avei oitypa ,
ha ndohejái avave ohasa Tupao rupi oguerahávo mbaʼeve ,
ha oñemoĩ omboʼe chupe kuéra heʼívo : — Ñandejára Ñeʼẽme niko heʼi : ‘ Che rógare ojeʼéta , ñemboʼehao ’ . Peẽ katu pejapo chugui mondaha kuára .
Ohendúvo kóva , paʼi ruvicha kuéra ha Moisés rembiapoukapy mboʼeha oñepyrũ oheka mbaʼéichapa ojukáta Jesúspe , okyhyjégui chugui , opavave niko oguerohory hemimboʼe .
Pyhare oguahẽvo katu , Jesús ha hemimboʼe kuéra osẽ upe távagui .
Pe pyharevépe ohasa hikuái pe ígo ypy rupi , ha ohecha ipiru hague hapo guive .
Upérõ Pedro , imanduʼávo pe ojehu vaekuére , heʼi Jesúspe : — Mboʼehára , emaʼẽmi , pe ígo remboharu vaekue ipiru .
Jesús heʼi : — Pejerovia Tupãre .
Añetehápe haʼe peẽme , oĩrõ heʼíva ko yvytýpe : ‘ Epuʼã koʼágui ha tereho ejeity yguasúpe ’ , ha ipyʼa mokõiʼỹre ojerovia oikotaha haʼe heʼíva , upéicha ojehúta .
Upévare haʼe peẽme : ‘ Pejerovia ramo Tupãre , opa mbaʼe pejeruréva pene ñemboʼépe oñemeʼẽta peẽme ’ .
Ha peñemboʼérõ peheja rei pende rapichápe , ikatu haguã pende Ru yvágape oĩva oheja reíta avei peẽme pene rembiapo vaikue .
Peẽ ndapeheja reíri ramo pende rapichápe , pende Ru yvágape oĩva ndoheja rei moʼãi avei peẽme pende rembiapo vaikue .
Upe rire oho jey hikuái Jerusalénpe . Jesús oguata aja pe Tupao rupi oguahẽ hendápe paʼi ruvicha kuéra , Moisés rembiapoukapy mboʼeha ha myakãhára kuéra .
Oporandu chupe hikuái : — Máva piko oheja ndéve rejapo haguã koʼã mbaʼe ? Máva pokatu rupi reju ?
Jesús ombohovái chupe kuéra : — Che avei aporandúta peẽme peteĩ mbaʼe , ha peje ramo chéve , haʼéta peẽme mbaʼéicha rupípa ajapo koʼã mbaʼe .
Peje chéve : Máva piko ombou rakaʼe Juánpe oporomongarai haguã ? Tupã térã piko yvypóra ?
Haʼe kuéra katu oñepyrũ oñomongeta kyreʼỹ oñondive , ha heʼi : “ Jaʼe ramo Tupã ombou hague chupe , heʼíta ñandéve : ‘ Mbaʼére ndaperoviái raʼe chupe ? ’
Ha jaʼe ramo yvypóra hague … ” Okyhyje hikuái opavave opuʼã ramo guarã hese kuéra , ogueroviágui hikuái Juan maranduhára hague .
Upévare heʼi hikuái Jesúspe : — Ndoroikuaái . Upépe Jesús heʼi chupe kuéra : — Upéicharõ , che avei namombeʼu moʼãi peẽme máva pokatu rupípa ajapo koʼã mbaʼe .
Jesús oñeʼẽ chupe kuéra ñeʼẽ mbojoja rupi . Heʼi chupe kuéra : “ Peteĩ karai oñotỹka vaekue peteĩ parralty ijyvýpe . Omongorapy ha upéi ojapouka oñeñami haguãme umi parralʼa . Omopuʼã avei peteĩ óga yvate , upégui oĩ haguã omaña ha oñangarekóva ijyvýre . Upéi katu , oiporuka hepýre mbaʼapohára kuérape , ha oho mombyry .
Ha oguahẽvo ára parralʼa ojepoʼo haguã , omondo peteĩ hembiguái umi mbaʼapohára rendápe ogueraha haguã chupe upe imbaʼerãva .
Haʼe kuéra katu ojeity hiʼári ha oinupã heta rire , omondo po nandi .
Upémarõ pe parralty jára omondo ambue hembiguáipe , kóvape katu oñakã joka ha ojaʼo heta hikuái .
Pe karai katu omondo jey ambuépe , kóvape katu ojuka hikuái . Upéi omondo hetavépe , ha umívagui oĩ oñenupãva ha oĩ ojejukáva .
Opyta gueteri chupe peteĩ itaʼýra tee , haʼe ohayhu etéva . Ipahápe omondo chupe , heʼívo ipyʼapýpe : ‘ Che raʼýpe niko ojapóta mbaʼe ramo . ’
Umi mbaʼapohára katu heʼi ojupe : ‘ Pévape opytapáta hína opa mbaʼe . Jajuka ha topyta ñandéve ko yvy . ’
Ha ojeity hiʼári hikuái , ojuka chupe ha oguenohẽ pe parraltýgui .
Mbaʼépa hiʼã peẽme ojapotaha pe yvy jára ? Ohóta ojuka umi mbaʼapohárape ha omeʼẽta iparralty ambuépe .
Peẽ niko peikuaa Ñandejára Ñeʼẽ heʼiha : Upe ita omboykéva umi óga mopuʼãháraupéva ári koʼágã oñemopuʼã .
Ñandejára upéicha ojapoha ore jurujái rohechávo . ”
Ha omyakãsãse hikuái Jesúspe oikuaágui oiporu hague ñeʼẽ mbojoja hese kuéra . Okyhyjénte opavavégui , oguerekógui chupe hikuái maranduhára ramo .
Omondo hikuái Jesús rendápe mbovymi fariséo ha Herodes ndiveguáva , omoñuhã haguã Jesúspe , ha heʼívare omoĩ vai haguã chupe .
Koʼãva oho ha heʼi chupe : — Mboʼehára , roikuaa niko añetévante ereha , ndoguapyiha nde rehe mbaʼeve ojeʼéva nde rehe , ha neremañaiha avavére rehecha haguã mbaʼeichaguápa haʼe . Roikuaa hekoitépe remboʼeha Tupã rape . Iporã piko romeʼẽ viru mburuvicha guasu Roma peguápe , térãpa nahániri ?
Jesús katu ohecha kuaa hova mokõiha hikuái , ha heʼi : — Mbaʼére piko pe che moñuhãse ? Pehechauka chéve pe viru pemeʼẽva jepi .
Ha ombohasa chupe hikuái . Jesús oporandu chupe kuéra : — Máva raʼãnga ha máva réra piko ko oĩva hese ? Haʼe kuéra heʼi : — Mburuvicha guasu Roma pegua .
Jesús heʼi chupe kuéra : — Néi , pemeʼẽ mburuvicha guasúpe mburuvicha guasu mbaʼéva , ha Tupãme Tupã mbaʼéva . Ha ijurujái joa opytávo .
Upérõ oho Jesús rendápe umi Saduséo . Haʼe kuéra niko ndogueroviái omanóva oikove jeyha , upévare heʼi Jesúspe :
— Mboʼehára , Moisés niko heʼi vaekue , peteĩ kuimbaʼe omendáva omano ramo hembireko imembyʼỹre chugui , tyvýra omenda vaerã hembirekorére omoñemoñare haguã tykeʼýra omano vaekuépe .
Oiko vaekue niko 7 kuimbaʼe ojoryvýva . Ha pe ijypykue omenda ha omano ohejaʼỹre ñemoñare .
Upémarõ pe mokõiha omenda hembirekorére , haʼe omano avei ohejaʼỹre ñemoñare . Upéicha avei ojehu pe mbohapyhápe ,
ha opavavépe ipahague peve , avave ohejaʼỹre ñemoñare . Amo ipahápe omano avei pe kuña .
Ha néi , ágã ojeikove jey vove , koʼa 7 apytégui , máva rembirekótapa hína pe kuña ?
Jesús heʼi chupe kuéra : — Pejavy ndapeikuaáigui Ñandejára Ñeʼẽ térã Tupã pokatu .
Ágã ojeikove jey vove , kuimbaʼe ha kuña nomenda moʼã véima ojuehe . Oikóta chugui kuéra , Tupã remimbou yvágape guáicha .
Ha ndaperoviaséi ramo omanóva oikove jeyha , piko ndapehechái mbaʼépa heʼi Moisés kuatia ñeʼẽme , oñeʼẽhápe pe jukeri hendy ramo guare ? Tupã heʼi Moiséspe upérõ : ‘ Che hína Abraham , Isaac ha Jacob Tupã ’ .
Haʼe niko ndahaʼéi omanóva Tupã . Oikovéva Tupã katu . Tuicha eterei pejavy .
Ohechávo Jesús heʼi porã hague chupe kuéra , peteĩ Moisés rembiapoukapy mboʼeha , ohendu vaekue chupe kuéra oñoñeʼẽ apírõ , oñemboja hese ha oporandu chupe : — Mávapa umi Tupã rembiapoukapy apytégui pe mbaʼe guasuvéva ?
Jesús heʼi chupe : — Pe tembiapoukapy tuichavéva hína : ‘ Ehendúke , Israel , Tupã Ñandejára niko peteĩnte .
Ehayhu Tupã nde Járape nde pyʼaite guive , ne ánga rugua guive ha ne arandukue reheve , ha ne mbaretekue reheve .
Upe rire oúva heʼi kóicha : ‘ Ehayhu nde rapichápe rejehayhuháicha nde ’ . Ndaipóri tembiapoukapy mbaʼe guasuvéva koʼãvagui .
Upe Moisés rembiapoukapy mboʼeha heʼi chupe : — Iporãite , mboʼehára . Añete upe eréva : Peteĩnte oĩ Tupã ha ndaipóri ambue .
Ha jahayhu ramo Tupãme ñande pyʼaite guive , ñane ñeʼã ha ñane mbaretekue reheve , ha jahayhu ñande rapichápe ñande jupéicha , iporãve opa mymbahapy ha mymbajuka altárpe oñekuaveʼẽvagui .
Jesús , ohechávo pe tembiapoukapy mboʼeha heʼi porã hague , heʼi chupe : — Namombyrýi reime Tupã remisãmbyhýgui . Ha avave noporandusevéi chupe .
Jesús oporomboʼe hína Tupaópe ha oporandu : — Mbaʼére piko Moisés rembiapoukapy mboʼeha heʼi pe Mesías , David ñemoñareha ?
David voi niko , Espíritu Santo rupi heʼi vaekue : “ Ñandejára heʼi che Járape ‘ Eguapy che akatúa gotyo , tamoĩ ne pyenda ramoumi nde rayhuʼỹva . ’ ”
David voi niko heʼi chupe “ Che Jára ” ? Mbaʼéicha piko aipórõ pe Mesías David ñemoñaréta ? Heta umi ijatýva upépe , ha oguerohory joa Jesús ñeʼẽ .
Jesús oporomboʼévo heʼi jepi : “ Peñeñangarekóke umi Moisés rembiapoukapy mboʼeha kuéragui . Haʼe kuéra niko oikose ao puku reheve , ha oipota umi okaháre oñemomaitei chupe kuéra karai guasúicha .
Oĩ porãvetahápe oguapy karu guasuhápe , ha judío kuéra tupaópe .
Ha oñemboʼe puku guaʼu oipeʼapa haguã oguerekóva guive kuña imenaveʼỹvagui . Chupe kuéra oñenupã rasyvéta . ”
Peteĩ jey Jesús oguapy hína Tupaópe upe mbaʼe meʼẽha ryru rovái , ha ohecha mbaʼéichapa oñemoĩ pype viru . Mbaʼeta rerekua kuéra omoĩ heta-heta .
Oguahẽ sapyʼa peteĩ kuña mboriahu imenaveʼỹva , ha omoĩ mokõi viru pehẽnguemi .
Upérõ Jesús ohenói hemimboʼe kuérape ha heʼi : — Haʼe peẽme ko kuña mboriahu imenaveʼỹva omeʼẽ hetave hague opavavégui ,
opavave niko omeʼẽ upe hembývagui chupe kuéra , haʼe katu , imboriahu paʼũme , omeʼẽmba oguereko vaekue okaru haguã .
Osẽvo Jesús Tupaógui , peteĩ hemimboʼe kuérava heʼi chupe : — Mboʼehára , emaʼẽmína koʼã ita ha ko tupaóre . Ajépa tuicha ha iporã .
Jesús heʼi chupe : — Rehechápa koʼã óga guasuete ? Añete haʼe ndéve , ndopyta moʼãi peteĩ itánte jepe ojoʼári . Oñehundipaitéta .
Upéi oho hikuái Yvyty Olivotýpe , Tupao rovái oĩvape . Jesús oguapy ha Pedro , Santiago , Juan ha Andrés oporandu chupe haʼeñoháme ,
— Roikuaase niko mbaʼéichapa rohecha kuaáta oguahẽmaha pe ára paha . Roikuaase arakaʼépa ojehúta umi mbaʼe .
Jesús heʼi chupe kuéra : — Pemaʼẽ porãke . Aníke peheja avave pene mbotavy .
Cháke oĩne heta oúva , ha heʼíne ijehe cheha , ha hetápe ombotavýta .
Pehendúta oikoha ñorãirõ guasu opa rupi . Anínte peñemondýi . Umíva umi mbaʼe niko ojehu vaerã voínte , ha upéva ndeʼiséi oguahẽmaha pe ára paha .
Peteĩ tetã opuʼãne ambuére , ha opavave opuʼãmbáne ojuehe . Oĩne yvy ryrýi heta henda rupi ha ñembyahýi guasu opa rupi . Koʼãva niko iñepyrũránte hína .
Peñangarekóke pende jehe , cháke oĩta pene myakãsãva ha pene moĩva mburuvicha kuéra pópe , ha pene mbyepotíva itupao kuéra rupi . Ha che remimboʼe haguére peẽ , pejereraháta sãmbyhyhára ha mburuvicha guasu kuéra renondépe . Péicha , peẽ peñeʼẽta che rehe chupe kuéra .
Oguahẽ mboyve ára paha oñemyerakuãta pe marandu porã opa tetã rupi .
Ha ani pejepyʼapy mbaʼépa térã mbaʼéichapa peñeʼẽta pene moĩvo hikuái mburuvicha kuéra pópe . Ijávo peẽme peñeʼẽ haguã , Tupã omeʼẽta peẽme mbaʼépa pejéta . Ha ndahaʼe moʼãi peẽ , peñeʼẽtava . Pende Ru Espíritu oñeʼẽta pende juru rupi .
Oĩta omeʼẽva tyvýra teépe jepe ojejuka haguã , ha oĩta túva omeʼẽva taʼýrape . Taʼýra kuéra opuʼãta túva kuérare , ha ojukaukáne .
Che remimboʼe haguére peẽ , avave ndaijaʼe moʼãi pende rehe . Upe che rehe ojeroviáva ipaha peve katu , oikovéta .
Pehecha vove pe taʼãnga ahẽ oĩva hína oĩʼỹ haguãme ( Pe ohendúva ko ojeʼéva , toikuaa mbaʼépa heʼise ) , umi Judéape oikóva pyaʼéke toho tokañy yvytýre .
Pe hóga ári oĩva , aníke oguejy oguenohẽ haguã mbaʼeve hógagui .
Pe ñúme oĩva , anítei ojevy ijao píari .
Tojererekóke umi kuña hye guasúva umi árape , térã imemby kambúva . Tuicha ohasa asýta .
Pejerure Tupãme ani haguã ojehu peẽme koʼã mbaʼe roʼy jave .
Umíva umi árape , tuicha ojehasa asýta , ojehasaʼỹ haguéicha Tupã ojapo ypy guive opa mbaʼe iñepyrũmbýpe . Ha arakaʼeve peichagua jehasa asy ndojehu moʼãvéi .
Ha Ñandejára nomombykýi rire umi ára umi imbaʼéva rehehápe , avave ndopytái vaerã moʼã hekove . Umi imbaʼéva , haʼe oiporavo vaekue rehehápe katu omombykýta .
Ha umíva umi árape oĩ ramo heʼíva peẽme : “ Péina ápe pe Mesías ” térã “ Péina upépe ” , ani perovia .
Cháke oúta hína heta mesías guaʼu ha maranduhára guaʼu peẽme . Ha heta mbaʼe hechapyrãva ojapóta , ombotavy haguã Tupã rembiporavópe jepe , ikatúrõ .
Peñeñangarekóke ! Amombeʼu hína peẽme koʼã mbaʼe , ojehu mboyve .
“ Umi jehasa asyha ára ohasa rire , kuarahy iñipytũmbáta , jasy ndohesape moʼãvéi ,
mbyja kuéra hoʼapáta yvágagui , ha opa mbaʼe yvágape oĩva okuchupáta .
Ha upépe , ojehecháta yvágare pe ohechaukáva Tupã raʼy , yvypóraicha ou vaekue , ouha arai apytépe , tuicha pokatu ha mimbipápe .
Ha amondóta che remimbou kuérape ombyatypa haguã che rembiporavópe opa guio , yvy apýra guive yvága rugua pahaite peve , yvy jerekuévo .
Pemaʼẽ umi ígo mátare peikuaa haguã . Umi hakã kyrỹi hogue roky ñepyrũ vove , peikuaa oguahẽmaha ára haku .
Péicha avei , pehecha vove ojehu koʼã mbaʼe peikuaáta hiʼaguĩmaha che , yvypóraicha aju vaekue , aju jey haguã .
Añetehápe haʼe peẽme : Koʼã mbaʼe ojehupáta omano mboyve umi koʼágã oikovéva .
Yvága ha yvy opáta , che haʼéva katu ojehu vaerã katuete .
Mbaʼe árapepa térã arakaʼetépa avave ndoikuaái . Tupã remimbou kuéra jepe térã che , Tupã Raʼy , jepe ndaikuaái . Che Ru añoite mante oikuaa .
Upévare peikóke pe payhápe porã , ha peñangarekóke pende jehe . Ndapeikuaái hína arakaʼépa oguahẽta upe ára .
Pejapóke peteĩ kuimbaʼe mombyry ohótava ojapo haguéicha , heʼi vaekue hembiguái kuérape oñangareko haguã hógare . Peteĩ-teĩme oheja hembiaporã , ha okẽ rerekuápe heʼi oñangareko haguã óga rokẽre .
Pejesarekóke aipo ramo , ndapeikuaái hína arakaʼetépa oúta pe óga jára , kaʼaru pytũvo , térã pyharepytévo , térã gállo osapukáivo , térã koʼẽmbávo .
Ani ou mbaʼe peimoʼãʼỹ jave , ha pende juhu peke peína .
Ko haʼéva peẽme , haʼe opavavépe : Peikóke pe payhápe porã ! ”
Mokõi ára Páskua , mbuja oñembovuʼỹva ojeʼuha arete , mboyve , paʼi ruvicha ha Moisés rembiapoukapy mboʼeha oheka mbaʼéichapa omoñuhã kuaa Jesúspe omyakãsã haguã chupe , ha upéi ojuka .
Oĩ heʼíva : — Anínte jajapo arete jave , ani ágã oñepuʼãmba ñande rehe .
Jesús oĩ jave Betániape , Simón pe ijai karu vai vaekue rógape , ha oguapy aja mesápe , oguahẽ peteĩ kuña oguerúva mbayru henyhẽva mbaʼe ryakuã porã ha hepývagui . Ojoka pe mbayru ha oñohẽ pe mbaʼe ryakuã porã Jesús akãre .
Ha upépe oĩva ipochýva , ha heʼíva : — Maerã piko ohundi rei pe mbaʼe ryakuã repyete ?
Ikatu vaerã moʼã oñemeʼẽ 300 pláta pehẽnguére , ha hepykuépe oñepytyvõ mboriahúvape . Ha oñeʼẽ vai hikuái upe kuñáre .
Jesús katu heʼi : — Maerã piko péicha peñeʼẽ hese ? Mbaʼe iporãva niko ko ojapóva che rehe .
Mboriahu kuéra niko oiko tapiáta pende apytépe ha ikatúta peipytyvõ peipytyvõse ramo , chéve katu nda che rereko moʼãi opa ára .
Ko kuña ojapo pe ikatu vaekue : omohyakuã porã che rete añeñotỹ mboyve .
Añetehápe haʼe peẽme , mamo oñemyerakuãha rupi marandu porã , yvy jerekuévo , oñemombeʼúta avei ko kuña ojapo vaekue , ha oikóta hese manduʼa .
Judas Iscariote , peteĩ umi 12 Jesús remimboʼe kuérava , oho paʼi ruvicha kuéra rendápe oity haguã Jesúspe ipópe kuéra .
Ohendúvo upéva , ovyʼa hikuái ha heʼi omeʼẽtaha viru Júdaspe . Haʼe oñepyrũ oheka mbaʼéichapa oitýta Jesúspe ipópe kuéra .
Pe oñepyrũha árape arete ojeʼuhápe mbuja oñembovuʼỹva , ha ojejukaha pe ovecha Páskua rehegua , Jesús remimboʼe kuéra oporandu chupe : — Moõpa reipota rombosakoʼi ndéve Páskua rembyarete haguã ?
Upérõ omondo mokõi hemimboʼe kuérape , heʼívo : — Tapeho upe távape . Upépe pejuhúta kuimbaʼe ogueraháva kambuchi y reheve . Tapeho hapykuéri ,
ha upe óga oikeha járape peje : “ Ore Mboʼehára oporandu : Mávapa pe koty ahasataha Páskua arete che remimboʼe kuéra ndive ? ”
Haʼe ohechaukáta peẽme koty guasu yvategua oĩmbámava . Upépe pemoĩ ñandéve upe tekotevẽva .
Umi hemimboʼe kuéra oho pe távape . Ojuhu opa mbaʼe Jesús heʼi haguéicha ha ombosakoʼi hikuái Páskua ombyarete haguã .
Kaʼaru pytũvo , oguahẽ Jesús hemimboʼe kuéra ndive .
Okaru aja hikuái , Jesús heʼi chupe kuéra : — Añetehápe haʼe peẽme , peteĩva pende apytégui che moñuhãta hína .
Upéva oguapy hese kuéra , ha oñepyrũ oporandu chupe : — Ndachéi mbaʼépa hína ?
Jesús heʼi chupe kuéra : — Peteĩ peẽva , imbuja pehẽngue omoheʼõva che rembiʼúpe , upéva che reitýta .
Che , yvypóraicha aju vaekue , amano vaerã voínte , heʼiháicha Ñandejára Ñeʼẽ . Ha tojererekóke pe che reitýva umi che rehe ijaʼeʼỹva pópe . Iporãve vaerã moʼã chupe ohechaʼỹ rire ára resa .
Okaru aja hikuái , Jesús ohupi ipópe mbuja ha omeʼẽ rire ijaguije Tupãme oipeheʼã chupe kuéra , ha heʼi : — Kóva hína che rete .
Upéi ohupi ipópe mbayru kaguy jaʼuha , ha ojeaguije meʼẽ rire Tupãme , ombohasa chupe kuéra , ha opavave hoʼu .
Upéi heʼi chupe kuéra : — Kóva niko che ruguy omoañetéva Tupã ñeʼẽ meʼẽ . Kóva hína che ruguy oñeñohẽva hetáre .
Ha haʼe peẽme ndaʼu moʼã veimaha ko kaguy , oguahẽ peve upe ára haʼu jeývo kaguy Tupã oisãmbyhyhápe .
Opuraheipa rire hikuái , oho Yvyty Olivotýpe .
Jesús heʼi chupe kuéra : — Opavave peẽ che rejapa reíta ko pyharépe . Kóicha niko heʼi Ñandejára Ñeʼẽme : “ Ajukáta pe ovecha rerekuápe , ha umi ovecha isarambipa reíta . ”
Aikove jeývo katu pombyaty jeýta Galiléape .
Pedro heʼi chupe : — Jepe opavave nde reja rei , che ndoroheja rei moʼãi .
Jesús heʼi chupe : — Añetehápe haʼe ndéve , ko pyharépe voi , gállo osapukái mboyve , nde eréta mbohapy jey nda che kuaaiha .
Pedro katu heʼi chupe : — Amano vaerã ramo jepe ne ndive , ndaʼéi chéne ndoroikuaaiha . Ha opavave heʼi avei upéicha .
Upéi Jesús oho hemimboʼe kuéra ndive peteĩ hendápe , hérava Getsemaníme . Jesús heʼi chupe kuéra : — Pepyta koʼápe ha peguapy . Che aháta añemboʼe .
Ha ogueraha Pedro , Santiago ha Juánpe , ha tuicha oñembyasy ha ojepyʼapy .
Ha heʼi chupe kuéra : — Ñembyasy che jukátava niko che jopy . Pepyta che ndive koʼápe , ha ani peke .
Ha Jesús oho tenondevemi , oñesũ omboja peve isyva yvýre ha ojerure Tupãme , ikatúta ramo ombohasa haguã chugui pe mbaʼe pohýi oúva hína .
Iñemboʼépe heʼi : “ Abba , che Ru , ndéve niko opa mbaʼe ikatu . Embohasa che hegui ko ñembyasy tuichaite . Opáichavo , anítei oiko pe che aipotáva , pe nde reipotávante toiko . ”
Upéi ou jey umi hemimboʼe kuéra oĩháme , ha ojuhu chupe kuéra oke hína . Heʼi Pédrope : — Simón , reke piko reína ? Sapyʼamínte jepe piko ndaikatúi reime rekeʼỹre ?
Ani peke ha peñemboʼe ani haguã mbaʼeve pene pyʼa raʼã . Aikuaa pejaposeha iporãva , pende rete katu ikangy .
Ha oheja jey chupe kuéra upépe , ha oho oñemboʼe , oñemboʼéma hagueichaite .
Ou jeývo , ojuhu hemimboʼe kuéra okepa . Hopehýigui , umi hesa oñemboty reipa chugui kuéra . Ha ndoikuaái mbaʼépa heʼíta chupe hikuái .
Mbohapy jevyha ou jeývo , heʼi chupe kuéra : — Pekénte gueteri piko hína ? Koʼágã niko oguahẽma chéve , yvypóraicha aju vaekue , che reitývo ñuhãme iñangaipáva .
Pepuʼã , jaha , péina oúma pe che reitýtava ñuhãme .
Jesús oñeʼẽ aja gueteri hína , Judas peteĩ umi 12 Jesús remimboʼe kuérava oguahẽ sapyʼa . Heta umi hendive oúva kyse puku ha yvyra ipópe kuéra . Ombou chupe kuéra umi paʼi ruvicha , Moisés rembiapoukapy mboʼeha ha myakãhára kuéra .
Judas , pe oitýtava Jesúspe ñuhãme heʼi umi hendive oúvape : “ Upe che ahetũva amomaiteívo , upéva hína . Upéva pemyakãsã . ”
Ha oñemboja Jesús rendápe ha heʼi chupe : — Mboʼehára ! Ha ohetũ chupe .
Upévo , umi kyse puku ipópe ou vaekue , oñemboja Jesús rehe , omyakãsã chupe ha ogueraha .
Peteĩ upépe oĩva katu ohekýi kyse ha oity paʼi guasu rembiguái peteĩre , ha onambiʼo chupe .
Ha Jesús oporandu chupe kuéra : — Maerã piko kyse puku ha yvyra pende pópe peju che myakãsã haguã mondahárõ guáicha che ?
Opa árape niko aguapýva pende apytépe Tupaópe , ha upépe nda che myakãsãi . Opa koʼã mbaʼe ojehu hína , oiko haguã hekoitépe Ñandejára Ñeʼẽme heʼíva .
Upévo hemimboʼe kuéra ohejapa Jesúspe , ha okañymba hikuái .
Peteĩ mitã rusu katu , savanámente oñeñuãva , oho hapykuéri . Kóvare ipojái hikuái .
Haʼe katu opoi pe savanágui ha okañy opívo .
Ogueraha hikuái Jesúspe paʼi guasu renondépe , ha oñembyatypa paʼi ruvicha kuéra , myakãhára ha Moisés rembiapoukapy mboʼeha kuéra .
Pedro katu mombyry guive , oho hapykuéri kuéra oike paʼi guasu róga korapy peve . Upépe oike , ha opyta oguapy umi ñorãirõhára Tupao pegua apytépe , ojepeʼe tata ypýpe .
Ha umi paʼi ruvicha , ha myakãhára kuéra opáichavo oheka omoĩ vai haguã Jesúspe , ha upevakuére Jesús ojejuka haguã . Opáichavo , ndojuhúi hikuái mbaʼeve .
Heta ramo jepe umi oúva ha ijapu hese , ojoavypa oñondive .
Oĩ opuʼãva ha omoñeʼẽnguéva chupe heʼívo :
— Ore rohendu vaekue heʼi ramo : ‘ Mbohapy árape niko aitýne pe Tupao omopuʼã vaekue yvypóra , ha mbohapy arahápe amopuʼã jeýne . ’
Upéicharõ jepe koʼãva noĩri oñoñeʼẽme .
Upépe , pe paʼi guasu opuʼã opavave apytépe , ha heʼi Jesúspe : — Mbaʼeve piko ndeere moʼãi ? Nerehendúi piko mbaʼépa heʼi nde rehe hikuái ?
Jesús katu okirirĩnte ha ndeʼíri mbaʼeve . Upépe , pe paʼi guasu oporandu jey chupe : — Nde piko hína pe Mesías , Tupã Imarangatúva Raʼy ?
Jesús heʼi chupe : — Che haʼe . Ha pe che recháta , chéve yvypóraicha aju vaekue , aguapy ramo pe Ipuʼakapáva akatúape ha aju ramo arai ári yvágagui .
Upéva ohendúvo , pe paʼi guasu omondoro ijao ha heʼi : — Nañaikotevẽ véima avavére heʼi vaerã ñandéve mbaʼeve .
Pehendúma niko pe heʼíva Tupãre . Mbaʼépa peje jajapo vaerã hese ? Ha opavave heʼi hembiapo vaiha , ha omano mante vaerãha .
Ha oĩ oñepyrũva ondyvu hese , ohesa jokua ha oinupã , heʼívo : — Máva piko upe ne nupãva ? Ha umi ñorãirõhára Tupao pegua ohova pete chupe .
Pedro oĩ hína pe korapýpe . Ou peteĩ kuña paʼi guasu rembiguáiva ,
ha ohechávo Pédrope , ojepeʼéva hína tata ypýpe , opyta omaʼẽ hese ha heʼi chupe : — Nde niko reiko vaekue avei Jesús Nazaretgua ndive .
Pedro heʼi : — Ndaikuaái upe eréva , térã mávarepa reñeʼẽ reína . Ha osẽ okápe . Upévo , gállo osapukái .
Pe kuña ohecha jey Pédrope ha heʼi umi upépe oĩvape : — Kóva hína peteĩ haʼe kuérava .
Pedro katu heʼi jey nahaniriha . Upe riremínte umi upépe oĩva heʼi jey Pédrope . — Nde niko hína peteĩ haʼe kuérava . Galileagua avei niko nde .
Upépe Pedro oñeʼẽ vai ha heʼi : — Tupã rérare haʼe peẽme nda che japuiha . Ndaikuaái upe kuimbaʼe peẽ peñeʼẽha !
Ha upe javete oñehendu jey gállo sapukái . Upépe Pedro imanduʼa Jesús heʼi hague chupe : “ Pe gállo osapukái mokõiha mboyve , nde eréta nda che kuaaiha mbohapy jey . ” Pedro osẽ okápe ha hasẽ soro .
Koʼẽmbávo , oñembyaty paʼi ruvicha kuéra , myakãhára kuéra , Moisés rembiapoukapy mboʼeha , ha opa mbojovakehára . Ogueraha Jesúspe ipokuapy , ha omoĩ Pilato pópe .
Pilato oporandu chupe : — Nde piko hína judío kuéra ruvicha guasu ? Jesús heʼi chupe : — Ndéma niko ere .
Paʼi ruvicha kuéra omoĩ vai chupe heta mbaʼépe ,
upérõ Pilato oporandu jey chupe : — Ndeeréi piko mbaʼeve umi mbaʼe vaieta nde rehe heʼívape ?
Jesús katu ndeʼíri mbaʼeve , ha Pilato ndoikuaái mbaʼépa heʼíta .
Páskua arete jave , Pilato opoímiva peteĩ umi oñemyakãsã ha yvyrakuápe ojererekóvagui , opavave ojeruréva .
Peteĩ kuimbaʼe hérava Barrabás oĩ upérõ yvyrakuápe ambue kuéra ndive , oporojuka haguére peteĩ ñepuʼã guasuhápe .
Ha opavave oguahẽ Pilato rendápe , ha ojerure ojejapo haguã jepi guáicha .
Pilato oporandu chupe kuéra : — Peipotápa apoi peẽme judío kuéra ruvicha guasúgui ?
Pilato ohecha kuaa umi judío omoĩ hague Jesús ipópe ndaijaʼéigui hese hikuái .
Umi paʼi ruvicha kuéra ha myakãhára kuéra katu omokyreʼỹ opavavépe ojerure haguã Pilátope opoi haguã Barrabásgui .
Pilato oporandu chupe kuéra : — Mbaʼépa peipota aipórõ ajapo pe judío kuéra ruvicha guasu ojeʼévagui ?
Haʼe kuéra osapukái ha heʼi : — Emosãingo kurusúre .
Ha Pilato heʼi chupe kuéra : — Mbaʼe ivaíva piko ojapo ? Haʼe kuéra katu osapukái hatãve : — Emosãingo kurusúre .
Upémarõ Pilato , oñemoĩ porãségui hendive kuéra , opoi Barrabásgui ha oinupãuka rire Jesúspe , omoĩ ipópe kuéra oñemosãingo haguã kurusúre .
Upéi umi ñorãirõhára ogueraha Jesúspe mburuvicha guasu róga korapýpe , ha oñembyatypa hikuái ijerére .
Omonde hikuái hese peteĩ ao pytã , oñopẽ ñuatĩgui peteĩ akãngora ha omoĩ hese .
Upéi oñepyrũ osapukái : — Víva judío kuéra ruvicha guasu !
Ha oinupã chupe iñakãme peteĩ takuárape , ondyvu hese ha oñesũvo henondépe oñakãity chupe .
Oñembohory rire hese upéicha , oipeʼa chugui ijahoja pytãite , omonde hese ijao tee ha oguenohẽ oñemosãingo haguã kurusúre .
Peteĩ kuimbaʼe Cirenegua , hérava Simón , Alejandro ha Rufo ru , oguahẽ upévo ñúgui . Ohasávo upe rupi , mbaretépe oguerahauka hikuái chupe Jesús kurusu .
Ogueraha hikuái Jesúspe peteĩ hendápe hérava Gólgota , heʼiséva “ Akãngue Renda ” ,
ha hoʼukase chupe hikuái kaguy ojeheʼáva pohã iróva reheve , ha Jesús ndoʼúi .
Upérõ omosãingo hikuái chupe kurusúre . Ha ñorãirõhára kuéra oity hikuái poʼa oñombojaʼo haguã Jesús aóre , ohecha haguã mbaʼépa ogueraháta peteĩ-teĩ .
Pyhareve mbyte rupi omosãingo vaekue chupe hikuái kurusúre .
Ha peteĩ kuatiáre omoĩ hikuái mbaʼérepa ojejuka . Heʼi hese : “ judío kuéra ruvicha guasu ” .
Omosãingo avei hikuái mokõive ijyképe mokõi mondaha .
Ha ojehu pe Ñandejára Ñeʼẽ heʼíva : “ Mbaʼe vai apoha kuérare oñembojoja ” .
Ha umi upe rupi ohasáva oñeʼẽ reity chupe , oñakãmbovava , ha heʼi : — Nde niko Tupao reity rire , remopuʼã jeýta vaekue mbohapy árape .
Ejeína pe reimehágui ha eguejy pe kurusúgui .
Péicha avei oñembohory hese paʼi ruvicha kuéra ha Moisés rembiapoukapy mboʼeha . Heʼi hikuái : — Hetápe oipytyvõ vaekue , ijehe katu mbaʼeve ndaikatúi ojapo .
Toguejýna kurusúgui pe Mesías , Israel ruvicha guasu , torohecha ha torojerovia hese . Ha umi hendive osãingóva jepe oñeʼẽ reity chupe péicha .
Oguahẽvo asaje pyte , yvy tuichakue opyta pytũmbýpe , kaʼaru mbyte rupi peve .
Upévo Jesús hatã osapukái heʼívo : “ Eloí , Eloí , lemá sabactani ? ” heʼiséva : “ Tupã che Jára , Tupã che Jára , mbaʼére piko che reja cheño ? ”
Ha umi upépe oĩva ohendúvo upéva , heʼi : — Ohenói hína maranduhára Elíaspe .
Upévo peteĩ upépe oĩva , pyaʼe oho peteĩ espónja píari ha omyakỹ rire kaguy háipe , omoĩ peteĩ takuára apýrare hoʼuka haguã chupe . Ha heʼi : — Peheja , jahecha oúpa Elías omboguejy chupe .
Jesús katu osapukái hatã jey , ha omano .
Upévo pe ao pyguasu osãingóva Tupao pegua osoro mbyte rupi yvate guio yvývo .
Pe ñorãirõhára ruvicha oĩva Jesús renondépe , ohechávo mbaʼéichapa omano , heʼi : — Añetehápe niko kóva Tupã Raʼy raʼe .
Upépe oĩ avei kuña omaʼẽva mombyrýgui , umíva apytépe oĩ María Magdalena , María , Santiago ku imitãvéva ha José sy , ha Salomé .
Koʼã kuña omoirũ vaekue Jesúspe ha oipytyvõ vaekue chupe , haʼe oĩ ramo guare Galiléape . Ha ambue kuña kuéra ojupi vaekue hendive Jerusalénpe , oĩ avei upépe .
Upe ára pytuʼuha ára mboyve , oñembosakoʼihápe opavave pytuʼuha ararã , ha kaʼaru pytũvoma ,
José Arimateagua , ha mbojovakehára aty apyte pegua ojeapóva mbaʼérõ , ha ohaʼarõva avei upe ára Tupã sãmbyhy outaha , oike okyhyjeʼỹre Pilato rendápe ha ojerure chupe Jesús retekue .
Pilato oñemondýi ohendúvo Jesús omanóma hague . Ohenói pe mburuvichápe ha oporandu chupe arémapa omano hague .
Pe mburuvicha omombeʼu rire chupe , Pilato omeʼẽka Jesús retekue Josépe ,
Upérõ José ojogua peteĩ savana porã , omboguejy Jesús retekue ha oñuã pype . Upéi omoĩ peteĩ itakua ojejoʼo vaekuépe , ha omboty pe itakua juru peteĩ itápe .
María Magdalena ha María José sy ohecha mamópa oñemoĩ .
Ohasa rire pytuʼuha ára , María Magdalena , María Santiago sy ha Salomé , ojogua mbaʼe ryakuã porã omona haguã Jesús retekuére ,
ha upe semána ñepyrũha árape , kuarahy osẽvo , oho hikuái Jesús oñeñotỹ haguépe .
Heʼi ohóvo ojupe hikuái : — Mávapa oipeʼáta ñandéve pe ita , itakua jurúgui ?
Ha omaʼẽvo , ohecha hikuái pe ita noĩ veimaha hendaguépe . Ko ita niko tuicha eterei vaekue .
Oikévo upe itakuápe ohecha hikuái oguapyha ijakatúa gotyo peteĩ mitã rusu ijao morotĩ pukúva . Umi kuña oñemondýi .
Haʼe katu heʼi chupe kuéra : — Ani peñemondýi . Peẽ peheka Jesús Nazaret guápe , oñemosãingo vaekue kurusúre . Oikove jeýma , ndaipóri ápe . Pehecha upe oñemoĩ hague .
Tapeho peje hemimboʼe kuérape ha Pédrope koʼágã oho hína henonderã kuéra Galiléape . Ha upépe ohecháta chupe hikuái , haʼe heʼi haguéicha .
Upépe umi kuña ojeʼói pe itakuágui , oryryipa oñemondýigui . Ha ndeʼíri mbaʼeve avavépe okyhyjégui .
Jesús oikove jey rire pe semána ñepyrũha ára koʼẽvo , ojechauka raẽ María Magdalena , 7 mbaʼepochy omosẽ vaekuéguipe .
Haʼe oho ha omomarandu umi Jesús ndive oiko vaekuépe , ndovyʼavéi etéva ha hasẽ joáva hikuái .
Koʼãva ohendúvo Jesús oikoveha ha haʼe ohecha hague chupe , ndogueroviái .
Upe rire , Jesús ojechauka ambue kuimbaʼérõ guáicha , mokõi haʼe kuérava ñu gotyo ohóvape .
Koʼãva oho omomarandu umi ambue kuérape ha chupe kuéra avei ndogueroviái hikuái .
Ipahápe Jesús ojechauka avei umi 11 hemimboʼe kuérape , haʼe kuéra oguapy aja mesápe . Ojaʼo chupe kuéra ndogueroviái haguére ha ipyʼa hatãgui oguerovia haguã umi chupe ohecha vaekuépe .
Ha heʼi chupe kuéra : “ Tapeho opa rupi ko yvy jerekuévo ha pemombeʼu opavavépe upe marandu porã .
Pe ogueroviáva ha oñemongaraikáva ohupytýta ivaívagui ñesẽ , pe ogueroviaʼỹva katu ohóta aña retãme .
Ha koʼã techaukarã omoirũta umi ogueroviávape : che rérape omosẽta mbaʼepochy , oñeʼẽta ñeʼẽ pyahu ,
ipópe oguerekóta mbói , ha hoʼu ramo pohã vai ndojapo moʼãi mbaʼeve hese kuéra , omoĩta ipo hasývare ha oporomongueráta . ”
Oñeʼẽ rire chupe kuéra , Ñandejára Jesús ojehupi yvágape ha oguapy Tupã akatu gotyo .
Haʼe kuéra osẽ omyerakuãvo upe ñeʼẽ opa rupi ete , ha Ñandejára oipytyvõ chupe kuéra ha omyañete iñeʼẽ nguéra umi mbaʼe hechapyrãva rupi .
Che kuatiañeʼẽ tenonde guápe , nde Teófilo rejererohory etéva , añeʼẽ vaekue opa mbaʼe Jesús ojapo ha omboʼe vaekuére iñepyrũha guive ,
yvágape ojehupi hague ára peve . Oho mboyve , Espíritu Santo rupi , oheko mboʼe vaekue hembiaporãme umi apóstol haʼe oiporavo vaekuépe .
Ha omano rire katu , ojechauka vaekue haʼete voi , ohechauka porãvo oikoveha . Ha 40 ára aja , ojechauka chupe kuéra ha oñeʼẽ chupe kuéra Tupã sãmbyhýre .
Oiko aja gueteri ijapóstol kuéra ndive , Jesús heʼi chupe kuéra ani haguã oho Jerusaléngui . Heʼi chupe kuéra : — Pehaʼarõ toiko raẽ upe che Ru heʼi vaekue , che añeʼẽ hague peẽme .
Añete , Juan oporomongarai vaekue ýpe , mboy ára riremínte katu peẽ peñemongaraíta Espíritu Sántope .
Umi oñembyaty vaekue Jesús ndive oporandu chupe : — Ore Jára , koʼágãpa remopuʼã jeýta Israel remisãmbyhy ?
Jesús heʼi chupe kuéra : — Peẽme ndaijái peikuaávo , mbaʼe árape térã arakaʼetépa oikóta umi mbaʼe che Ru oheja vaekue ipoguýpe .
Espíritu Santo oúvo pende ári katu perekóta pokatu ha pesẽta pe che myerakuãvo Jerusalénpe ha opa Judea ha Samaría pýre ha opa ko yvy jerekuévo .
Upéva heʼipávo , haʼe kuéra omaʼẽ aja hese , Jesús ojehupi ha peteĩ arai ojahoʼi ha ndohechavéi hikuái chupe .
Ha haʼe kuéra omaʼẽ aja yvágare , ohechávo mbaʼéichapa Jesús oho mombyry , mokõi kuimbaʼe ijao morotĩva ojechauka ijykére kuéra ,
ha heʼi chupe kuéra : — Peẽ Galileagua , mbaʼére piko pepyta pemaʼẽ yvágare ? Upe Jesús voi oĩ vaekue pene ndive ha ojehupi vaekue yvágape , ou jeýta pehecha haguéicha oho .
Yvyty Olívo héravagui ou jey hikuái Jerusalénpe , opytáva upégui mil métro rupi .
Oguahẽvo upe távape ojupi hikuái upe óga koty yvategua oikohápe . Haʼe kuéra , Pedro , Juan , Santiago , Andrés , Felipe , Tomás , Bartolomé , Mateo , Santiago Alfeo raʼy , Simón hetã rayhúva ha Judas Santiago raʼy .
Haʼe kuéra oñembyaty jepi oñemboʼe haguã , mbovymi kuña , María Jesús sy , ha ityvýra kuéra ndive .
Umíva umi árape Pedro oñeʼẽ umi hapicha ijatývape , haʼe kuéra 120 , ha heʼi chupe kuéra :
“ Che pehẽngue kuéra : Oiko vaerã vaekue upe Espíritu Santo . David rupi , heʼi vaekue Tupã kuatia ñeʼẽme Judas rehe , upe omyakã vaekue umi oho vaekuépe ipojáivo Jesús rehe .
Judas niko peteĩ ñande apyte pegua vaekue ha oike vaekue ñane rembiapópe .
( Haʼe katu oho ha ojogua peteĩ yvy iñañangue repykuére . Upéi hoʼa oakãvo , okapu ha hyekuesẽmba .
Oikuaávo upéva , ombohéra hikuái upe yvy Hacéldama , iñeʼẽme heʼiséva : ‘ Tuguy Ñu ’ )
Salmo kuéra kuatia ñeʼẽme ojeʼeháicha : ‘ Hógagui toiko tapere , ha avave toikoʼỹ pype . ’ Ha avei : ‘ Ambue topyta hendaguépe . ’
Jareko ápe kuimbaʼe ñane moirũ vaekue opa ára Jesús oiko aja ñane ndive ,
Juan omongarai guive chupe , ojupi peve yvágape . Tekotevẽ aipórõ , peteĩ haʼe kuérava toike ñande apytépe , ikatu haguã omombeʼu ñane ndive Jesús oikove jey hague .
Upérõ omoĩ hikuái mokõime : José hérava Barsabás , oñembohérava avei Imarangatúva , ha Matías .
Ha oñemboʼe hikuái péicha : “ Ore Jára , nde reikuaáva opavave pyʼapy . Ehechauka oréve máva koʼã mokõiguipa reiporavo vaerã ,
ojapo haguã apóstol rembiapo Judas ojavy vaekue hembiapo vaikuére , oho ramo guare hendaguãme . ”
Oity hikuái poʼa , ha osẽ Matías . Upe guive haʼe opyta umi 11 apóstol kuéra apytépe .
Oguahẽvo Pentekostés , opa ogueroviáva ijaty peteĩ hendápente .
Upeichaháguinte oñehendu peteĩ tyapu guasu yvágagui oúva , yvytu hatã oipejúrõ guáicha . Ha omyenyhẽmba pe óga oĩháme hikuái .
Ha ohecha hikuái ku tata rendýicha oguejýva peteĩ-teĩ hiʼári kuéra .
Ha opavave henyhẽ Espíritu Sántogui , ha oñepyrũ oñeʼẽ ñeʼẽ ambuépe , Espíritu Santo omoñeʼẽháicha chupe kuéra .
Oiko upérõ Jerusalénpe heta Israel guáva ombojeroviáva Tupãme , ou vaekue opa tetã guio .
Opavave oñembyaty ohendúvo upe tyapu ha ndoikuaái mbaʼépa ojehu , peteĩ-teĩ ohendúgui umi ogueroviávape oñeʼẽrõ iñeʼẽ teépe .
Ohecha ramó etereígui heʼi joa hikuái : — Ndahaʼéi piko Galileagua koʼã oñeʼẽva ?
Mbaʼéicha rupi piko ñahendu oñeʼẽ ramo ñane ñeʼẽ teépe ?
Koʼápe ñaime Partia , Media , Elam , Mesopotamia , Judea , Capadocia , Ponto , Asia ,
Frigia ha Panfilia , Egipto ha Libia Cirene ypy pegua . Oĩ avei Romagua koʼápe oikóva ,
oĩ judío ha umi ojeroviáva Tupãre haʼe kuéraicha . Oĩ avei Creta ha Arábiagui oúva . Ha ñahendu ñane ñeʼẽ teépe oguerohoryha hikuái Tupãme opa hembiapokuére .
Opavave ijurujái , ndoikuaái upe oikóva ha heʼi joa ojupe : — Mbaʼéiko heʼise opa koʼã mbaʼe ?
Oĩ katu oñembohorýva hese kuéra heʼívo : — Okaʼupa niko ãva !
Upérõ Pedro oñemboʼy umi 11 apóstol ndive ha oñeʼẽ hatã heʼívo : “ Israelgua ha opa peikóva Jerusalénpe , peikuaáke kóva ha pehendu porã ko haʼétava peẽme :
Koʼãva ndokaʼúi peimoʼãháicha , ko pyhareve mbyte rupi ramóva hína .
Oiko uvei koʼágã hína upe omomarandu vaekue maranduhára Joel , heʼi ramo guare :
Oikóta umi ára pahávo , heʼi Tupã , ahekuavóta che Espírituopa yvypóra ári . Pene ñemoñarekuimbaʼéva ha kuñávaohendukáta imarandu , mitã rusu kuéraombaʼe rechátaha itujávaoguerekóta ikepegua .
Che rembiguái kuérakuimbaʼe ha kuñáva ári aveahekuavóta che Espírituumíva umi árape , ha ohendukáta hikuáimomarandu .
Yvágare ahechaukátaheta hechapyrãva , tuguy , tata rendyha yvy ári tatatĩna .
Kuarahy iñypytũtaha jasy tuguýpe oñeñuãta , oguahẽ mboyve Ñandejára ára guasuomimbipáva .
Ha opa ohenóiva Ñandejára réra , oñepysyrõta .
Pehendu aipórõ Israelgua ko haʼéva peẽme : Peikuaa porãháicha , Tupã ohechauka vaekue pende apytépe Jesús Nazaretgua pokatu , ojapóvo haʼe rupi heta hechapyrãva , oporomondýiva ha techaukarãva .
Haʼe omoĩ vaekue chupe , hese ijaʼeʼỹva pópe , Tupã oguereko haguéicha iñakãme ha haʼe oipota haguéicha , peẽ katu pejuka vaekue chupe pemosãingóvo kurusúre tekove aña po rupi .
Tupã katu omoingove jey chupe , oipeʼávo chupe mano poguýgui , mano ndaikatúigui ipuʼakávo hese .
Mburuvicha guasu David , oñeʼẽvo Jesús rehe heʼi vaekue : Che ahecha mantéva Ñandejárape che renondépe . Haʼe oĩgui che akatúapembaʼeve nda che reitýi chéne .
Upévareche pyʼa henyhẽ vyʼáguiha apurahéi torypaitépe . Aikóne kyhyjeʼỹre ,
nda che reja moʼãiguiche tyvy kuápe , térã oñembyaine rembiguáimarangatu rete .
Rehechauka vaekue chévejeikove rape , ha che myenyhẽta vyʼáguine renondépe . ”
Che pehẽngue kuéra : Taʼe porãntena peẽme , ñande ru ypykue David omano ha oñeñotỹ hague ha ityvy oĩha gueteri ñande apytépe .
David katu maranduhára vaekue , ha oikuaa Tupã omeʼẽ hague chupe iñeʼẽ , omoĩtaha mburuvicha guasúrõ peteĩ iñemoñarévape .
Haʼe ohecháma vaekue oiko mboyve , oikove jeyha pe Mesías . David oñeʼẽ vaekue upévare ha heʼi pe Mesías ndopyta moʼãiha ityvýpe ha hete noñembyai moʼãiha .
Ha péina Tupã omoingove jey upe Jesúspe , ha ore , upéva rechahare .
Tupã omopuʼã rire chupe ha omoĩ ijakatúape , ha ohupyty rire Tupãgui Espíritu Santo , haʼe heʼi vaekue omeʼẽtaha oréve , ohekuavo pe Espíritu ore ári . Upéva hína upe peẽ pehecha ha pehendu vaekue .
Ndahaʼéi David pe ojupi vaekue yvágape . Haʼe voi niko heʼi vaekue : ‘ Ñandejára heʼi che Járape : Eguapy che akatúape ,
amoĩ meve nde py guýpende rehe ijaʼeʼỹvape . ’
Toikuaa porãke opa Israelgua , ko Jesúspe voi , peẽ pemosãingo vaekue kurusúre , Tupã omoingo hague opa mbaʼe Jára ha Mesías ramo . ”
Umi ijaty vaekue ohendúvo koʼã mbaʼe , oñembyasy eterei ha oporandu joa Pedro ha apóstol kuérape : — Ore pehẽngue , mbaʼéiko rojapóta ?
Pedro heʼi chupe kuéra : — Pejevy Tupã gotyo ha peñemongaraika peteĩ-teĩ Jesucristo rérape , Tupã oheja rei haguã peẽme pene angaipa , ha péicha omeʼẽta peẽme Espíritu Santo .
Ko ñeʼẽmeʼẽ niko peẽme ha pene ñemoñarépe , ha avei opa umi mombyry oĩvape guarã . Heʼise opa umi Tupã Ñandejára ohenoisévape guarã .
Koʼãichagua ñeʼẽ rupi , Pedro oñemoñeʼẽ ha oheko mboʼe chupe kuéra , heʼívo : — Pejeheja koʼã tekove ahẽgui !
Ha umi oguerovia vaekue iñeʼẽ , oñemongaraika . Ha upe árape oike umi ogueroviáva apytépe , 3.000 tapicha rupi .
Ha oñemohatã hikuái umi apóstol kuéra omboʼévape , ombojaʼóvo oñondive umi oguerekóva , oñembyatývo oipeheʼã haguã mbuja ha oñemboʼe haguã .
Opavave ohecha ramo heta hechapyrãva ha techaukarã Tupã ojapóva apóstol kuéra rupi .
Opa ogueroviáva oĩ peteĩ ñeʼẽme ha ombojaʼo ojoapytépe opa oguerekóva .
Omeʼẽ hepýre ijyvy ha opa oguerekóva , ha ombojaʼo upe viru peteĩ-teĩ oikotevẽháicha .
Opa ára oñembyatými Tupaópe ha hóga kuéra rupi oipeheʼã mbuja ha hoʼu oñondive torypápe ha pyʼa porãme .
Oguerohory Tupãme ha opavave ohayhu chupe kuéra . Arakoʼẽre Ñandejára ombohetave upe aty , umi haʼe oipysyrõ vaekue reheve .
Peteĩ jey Pedro ha Juan oho Tupaópe kaʼaru mbyte rupi ñemboʼehápe .
Upépe oĩ peteĩ kuimbaʼe ijapapáva ha oguataʼỹva oiko ypy guive , ojereraháva opa ára ha oñemoĩva upe okẽ “ Iporãva ” héravape , ojerure haguã tupãmbaʼe umi oikévape .
Upe ijapáva ohechávo Pedro ha Juánpe oikéva Tupaópe , ojerure chupe kuéra tupãmbaʼe .
Haʼe kuéra omaʼẽ hatã hese , ha Pedro heʼi chupe : — Emaʼẽ ore rehe .
Pe kuimbaʼe omaʼẽ , oimoʼãgui omeʼẽtaha chupe jopoimi .
Pedro katu heʼi chupe : — Óro ha pláta ndarekói , pe arekóva katu ameʼẽta ndéve : Jesucristo Nazaretgua rérape epuʼã ha eguata .
Upéva heʼívo Pedro ipojái ipo akatúare ha omopuʼã chupe . Upe vove oñemombarete ipy ha ipyñuã .
Pe ijapapáva opo opuʼã ha oñepyrũ oguata . Upéi oike hendive kuéra Tupaópe , opopo ha omombaʼe guasúvo Tupãme .
Opa ohecháva chupe oguata ha omombaʼe guasu Tupãme ,
oñemondýi ha okyhyje upe ojehu vaekuére , oikuaa niko hikuái pe kuimbaʼépe ha oikuaa haʼeha upe oguapýva ojerure jepi tupãmbaʼe Tupaópe , upe okẽ ‘ Iporãva ’ héravape .
Pe ijapapáva okuera vaekue ndopoíri Pedro ha Juángui . Opavave ohecha ramó joa , ha pyaʼe oupa joa Tupaópe upe “ Salomón Roka ” héravape , haʼe kuéra oĩháme .
Pedro , ohechávo kóva , heʼi chupe kuéra : “ Mbaʼére piko pehecha ramó kóva , peẽ Israelgua ? Mbaʼére piko pemaʼẽ ore rehe , haʼérõ guáicha ore umi romonguera vaekue ko kuimbaʼépe , térã romboguata chupe ore pokatu térã ore marangatu rupi ?
Tupã Abraham , Isaac ha Jacob Jára , Tupã ñande ru kuéra ypykue Jára , ombojeroviave vaekue opavavégui hembiguái Jesúspe , peẽ pemoĩ vaekue mburuvicha kuéra pópe ha pemboyke vaekue , Pilato heʼi rire opoitaha chugui .
Pejerure rangue ojepoi haguã imarangatu ha heko jojávagui , pejerure ojepoi haguã mbaʼe vai apohágui .
Ha péicha pejuka vaekue jeikove meʼẽhárape . Tupã katu omoingove jey chupe , ha ore hína kóva rechahare .
Ko kuimbaʼe peẽ pehecha ha peikuaáva , imbarete jey ojerovia rupi Jesús rérare . Ko ijerovia Jesús rehe omoĩva omongueraite chupe , peẽ voi pehechaháicha .
Aikuaa , che pehẽngue kuéra , peẽ ha pende ruvicha kuéra pejukárõ guare Jesúspe , pejapo hague peikuaa porãʼỹre .
Opáichavo , Tupã ojapo péicha , oiko haguã upe heʼi vaekue opa imaranduhára rupi , pe Mesías omano vaerãha .
Upévare pejevy Tupã gotyo ha peñembyasy , haʼe oheja rei haguã peẽme pene angaipa ,
ha Ñandejára ombou haguã peẽme ára piroʼy omboúvo peẽme upe Jesús , iñepyrũha guive voi haʼe oiporavo vaekue Mesías ramo peẽme guarã .
Jesucristo tekotevẽ gueteri opyta yvágape oñemoĩmba peve hekópe opa mbaʼe , heʼi haguéicha umi maranduhára marangatu yma guare rupi .
Moisés heʼi vaekue ñande ru kuéra ypykuépe : ‘ Tupã pende Jára omopuʼãta pende apytégui peteĩ maranduhára cheichagua . Pene ñeʼẽ rendúke chupe opa heʼívape ,
cháke opa umi ohenduʼỹva upe maranduhárape oñemosẽta hetãgui . ’
Ha opa maranduhára , Samuel guive , oñeʼẽ vaekue avei koʼã árare .
Peẽme guarã hína umi ñeʼẽ Tupã omeʼẽ vaekue maranduhára kuéra rupi , ha peẽme guarã avei upe ñeʼẽ meʼẽ Tupã ojapo vaekue pende ru kuéra ypykue ndive . Tupã niko heʼi vaekue Abrahámpe : ‘ Opa tetã yvy arigua ojehovasáta ne ñemoñare kuéra rupi . ’
Tupã omoingovérõ guare Itaʼýrape , omondo chupe peẽme raẽ , pende rovasa haguã , opoikávo peẽme pene rembiapo vaikuégui . ”
Pedro ha Juan oñemoñeʼẽ aja , oguahẽ paʼi kuéra , Tupao rerekua ruvicha ha Saduséo kuéra ndive .
Ipochy hikuái Pedro ha Juan omboʼégui tetã guápe ha heʼígui jeikove jey omanóva apytégui ojehechauka ha añeteha Jesús rupi .
Ipojái hese kuéra ha kaʼaru pytũguima omoinge chupe kuéra koty ypytũme upe ára ambue peve .
Ha heta ohendu vaekue upe ñeʼẽ oguerovia , ha umi ogueroviáva retakue , ojepapávo kuimbaʼe añónte , ohupyty 5.000 rupi .
Upe ára ambuépe oñembyaty Jerusalénpe Israelgua ruvicha kuéra , myakãhára ha Moisés rembiapoukapy mboʼeha kuéra .
Upépe oĩ avei paʼi guasu Anás , Caifás , Juan , Alejandro ha opa paʼi guasu rogagua .
Pedro ha Juánpe omoĩvo henondépe kuéra oporandu hikuái chupe kuéra : — Máva rupi térã máva rérapepa pejapo koʼã mbaʼe ?
Pedro , henyhẽva Espíritu Sántogui , heʼi chupe kuéra : — Tetãgua ruvicha ha myakãhára kuéra :
Peporandu niko oréve pe mbaʼe porã ojejapo vaekuére peteĩ hasývare , ha mbaʼéichapa oñemonguera raʼe .
Roʼe pene renondépe ha opa Israelgua renondépe , ko kuimbaʼe oĩva ápe opavave rovake , hesãiha Jesucristo Nazaretgua rérape , upe peẽ pemosãingo vaekue kurusúre ha Tupã omoingove jey vaekue .
Ko Jesús hína upe Ita , peẽ óga apoha pemboyke vaekue , ha oiko chugui pe Ita tekotevẽvéva .
Ndaipóri ambue ñande pysyrõ , kuaáva Tupã nomeʼẽi haguére ñandéve yvy ári ambue .
Mburuvicha kuéra ohechávo mbaʼeichaitépa ipyʼa guasu oñeʼẽ haguã Pedro ha Juan , ha ohechakuaa haʼe kuéra naiñaranduiha , iñaranduʼỹva reheguaha uvei , ijurujái joa opytávo ha ohechakuaa Jesús remimboʼeha .
Hiʼarive , upe oñemonguera vaekue oĩ upépe hendive kuéra , ha upévare ndaikatúi heʼi mbaʼeve omoĩ vai haguã chupe kuéra .
Upémarõ omosẽ hikuái chupe kuéra upe atýgui , ha opyta hikuái oñemongeta upépe .
Heʼi ojupe hikuái : — Mbaʼe piko jajapóta koʼã tekovére ? Opa Jerusalengua oikuaa ojapo hague hikuái ko hechapyrãva techaukarã , ha ndaikatúi jaʼe japuha upéva .
Ani haguã ko mbaʼe herakuãve ohóvo opa rupi , ñamongyhyje chupe kuéra , anive haguã oñeʼẽ avavépe Jesús rérape .
Ohenói ha heʼi hikuái chupe kuéra anive haguã oñeʼẽ térã oporomboʼe Jesús rérape .
Pedro ha Juan katu heʼi chupe kuéra : — Peẽ voi pehecháta , iporãpa Tupã renondépe rojapo peẽ pejéva , rojapo rangue haʼe heʼíva .
Ore ndaikatúi roguerokirirĩvo pe rohecha ha rohendu vaekue .
Umi mburuvicha , omongyhyje rire , opoi chugui kuéra . Ndojuhúi hikuái mbaʼéichapa oinupãta , opavave omombaʼe guasúgui Tupãme upe ojehu vaekuére .
Pe kuimbaʼe okuera vaekue ko hechapyrãva rupi , oguerekóma 40 áño rasa .
Pedro ha Juan , ojepoi rire chugui kuéra , oho oñembyaty iñirũ nguéra ndive ha omombeʼu chupe kuéra opa heʼi vaekue paʼi ruvicha ha myakãhára kuéra .
Ohendu rire chupe kuéra oñemboʼe Tupãme oñondivepa , heʼívo : “ Ore Jára , nde rejapo vaekue yvy ha yvága , yguasu ha opa ipype oĩva ,
ere vaekue Espíritu Santo ha ne rembiguái ore ru ypykue David juru rupi : Maerãpa opuʼã tetã nguéraha ojaposembaʼe opa reítava ?
Oñomoirũmba yvy ariguamburuvicha guasu kuéra , opuʼã haguã Ñandejárareha hembiporavo Crístore . ’
Añete , Herodes ha Poncio Pilato , oñomoirũ kóva ko távape tetã ambuegua ha Israelgua ndive , ha opuʼã ne rembiguái marangatu Jesús rehe , nde reiporavo vaekue Mesías ramo .
Péicha ojapo hikuái , opa nde ere vaekue oiko haguã .
Koʼágã , ore Jára , emaʼẽ mbaʼéichapa ipochy hikuái , ha embopyʼa guasu ne rembiguái kuérape omyerakuã haguã ne ñeʼẽ kyhyjeʼỹre .
Ehechauka nde pokatu remonguerávo hasývape ha rejapóvo techaukarã ha hechapyrãva , ne rembiguái marangatu Jesús rérape . ”
Haʼe kuéra oñemboʼepávo , upe oñembyatyhápe hikuái oryrýi , ha opavave henyhẽ Espíritu Sántogui , ha omyerakuã kyhyjeʼỹre Ñandejára Ñeʼẽ .
Heta eterei umi ogueroviáva ha oiko oñondive peteĩ pyʼápe ha peteĩ ñeʼẽme . Avave ndeʼíri imbaʼénteha upe oguerekóva , oñombaʼepa ramo guáicha uvei oguereko .
Apóstol kuéra katu omombeʼu meme tuicha pokatu reheve Ñandejára Jesús oikove jey hague , ha Tupã oipytyvõ mbarete opavavépe .
Ndaipóri ijapytépe kuéra oikotevẽva , umi oguerekóva yvy térã óga niko omeʼẽ hepýre ,
ha omoĩ hepykue apóstol kuéra pópe , ombojaʼo haguã opavavépe , peteĩ-teĩ oikotevẽháicha .
Upéicha ojapo vaekue peteĩ levíta hérava José Chipregua , apóstol kuéra ombohéra vaekue Bernabé , ( heʼiséva pe oporombovyʼáva ) .
Kóva oguereko ijyvy , omeʼẽ hepýre ha omoĩ hepykue apóstol kuéra pópe .
Peteĩ karai hérava Ananías , hembireko Safira ndive omeʼẽ hepýre peteĩ yvy .
Ko kuimbaʼe oñemoĩ peteĩ ñeʼẽme hembireko ndive ha oipeʼa pe yvy repykuégui imbaʼerã , hembyre katu omoĩ apóstol kuéra pópe .
Pedro heʼi chupe : — Ananías , maerã piko reheja Sataná ipuʼaka nde rehe ha ne mbojapu Espíritu Sántope , reipeʼávo ne mbaʼerã pe yvy repykuégui ?
Na ne mbaʼéi piko raʼe pe yvy , ha remeʼẽ rire hepýre , na ne mbaʼéi raʼe pe hepykue ? Mbaʼére piko aipórõ rejapo péicha ? Ndahaʼéi yvypórape nde japúva , Tupãme uvei katu .
Ananías ohendúvo upéva hoʼa omano , ha opa ohendúva upéva , okyhyje eterei .
Ha ou mitã rusu kuéra , oñuã pe tetekue ha ogueraha oñotỹvo .
Aremi rire , oike Ananías rembireko , oikuaaʼỹre pe ojehu vaekue .
Pedro oporandu chupe : — Eremi chéve : Pemeʼẽ piko raʼe pe yvy upe peje hague hepýre ? Haʼe heʼi : — Hẽe , upe hepýre .
Pedro heʼi chupe : Mbaʼére piko peñemoĩ peteĩ ñeʼẽme pende japu haguã Ñandejára Espíritupe ? Péina oúma umi ogueraha vaekue oñotỹ ne ménape , ha ágã nde reraháta ndéve avei .
Upepete Safira hoʼa omano Pedro renondépe . Oikévo umi mitã rusu ojuhúma hetekue , ha ogueraha oñotỹ iména ykére .
Ha upe iglésia ha opa oikuaa vaekue koʼã mbaʼe , okyhyje eterei .
Apóstol kuéra rupi oiko heta techaukarã ha hechapyrãva opavave apytépe . Ha oñembyaty joa jepi Salomón Rokápe .
Mavave umi ambue kuérava ndojeheʼaséi hese kuéra , opáichavo opavave oguerohory chupe kuéra .
Ha hetave ohóvo umi ojeroviáva Ñandejárare , kuimbaʼéva ha kuñáva .
Ha oguenohẽ jepi hikuái hasývape umi okaha rupi hupa ha henimbe kuérape ikatu haguã ohasávo Pedro , ikuarahyʼã guénte jepe hoʼa hiʼári kuéra .
Ha umi táva ijerekuévo oĩvagui avei ogueru hikuái hasýva ha oguerekóva mbaʼe pochy , ha opavavépe oñemonguera .
Paʼi guasu ha Saduséo kuérava oĩva hendive , ipochy eterei hikuái ,
ipojái apóstol kuérare ha omoinge koty ypytũ opavavépe guarãvape .
Ñandejára remimbou katu oipeʼa pyhare pe koty ypytũ rokẽ ha oguenohẽ chupe kuéra , heʼívo :
“ Tapeho , ha ñemboʼyhápe Tupaópe pemyerakuã opavavépe ko ñeʼẽ jeikove rehegua . ”
Upe ohendu haguéicha , oike hikuái koʼẽmbávo Tupaópe ha oñepyrũ oporomboʼe . Upérõ paʼi guasu ha umi oĩva hendive ohenói hikuái opa Israel myakãhárape ñembyaty guasúpe , ha omondo koty ypytũme apóstol kuéra píari .
Umi ñorãirõhára oguahẽvo koty ypytũme katu ndojuhúi chupe kuéra . Upérõ ou jey hikuái ,
heʼívo : — Rojuhu koty ypytũ oñemboty porã ha ñorãirõhára kuéra oĩ joa okẽ nguéra renondépe . Roipeʼávo katu ndorojuhúi avavépe .
Ohendúvo Tupao pegua ñorãirõhára kuéra ruvicha ha paʼi ruvicha kuéra oporandu joa ojupe mbaʼépepa opáta upéva .
Upérõ oguahẽ peteĩ heʼíva chupe kuéra : — Umi peẽ pemoinge vaekue koty ypytũme oime hikuái Tupaópe oporomboʼe .
Ñorãirõhára kuéra ruvicha iñorãirõhára kuéra reheve oho ipiári , ha ndopokói hese kuéra okyhyjégui umi tetãgua omboitárõ guarã chupe kuéra .
Oguahẽvo ogueraha chupe kuéra mbojovakehára rendápe ha paʼi guasu heʼi chupe kuéra :
— Roʼe porã vaekue peẽme ani haguã peporomboʼeve pe kuimbaʼe reheguávare . Peẽ katu pemyenyhẽ Jerusalén tuichakue pene emomboʼepýgui ha hiʼarive peityse ore ári pe kuimbaʼe jejukakue .
Pedro ha apóstol kuéra heʼi chupe : — Ore , ore ñeʼẽ rendu vaerã Tupãme yvypórape rangue .
Tupã ñande ru ypykue Jára omoingove jey vaekue Jesúspe upe peẽ pejuka vaekue pemosãingóvo kurusúre .
Tupã ohupi chupe ha omoĩ ijakatúa gotyo , omoingóvo chupe sãmbyhyhára ha pysyrõha ramo , ikatu haguã Israel retã ojevy Tupã gotyo ha ojeheja rei chupe iñangaipa .
Ore koʼã mbaʼe rechahare , ha avei Espíritu Santo , Tupã omeʼẽva umi iñeʼẽ rendúvape chupe .
Ohendúvo koʼã mbaʼe ipochy eterei hikuái ha ojukase moʼã chupe kuéra .
Ha umi mburuvicha kuéra apytépe oĩ peteĩ fariséo hérava Gamaliel , Moisés rembiapoukapy mboʼeha ojeguereko itereíva mbaʼérõ tetãgua apytépe . Kóva oñemboʼy ha heʼi oñerenohẽ haguã upégui sapyʼaite umi apóstol .
Upéi heʼi ambue mburuvicha kuérape : — Israelgua , pemaʼẽ porãke upe pejaposévare koʼã kuimbaʼére .
Pene manduʼáke nda aréi opuʼã hague Teudas , oñemombaʼe guasu vaekue ha omoirũ chupe 400 kuimbaʼe rupi . Kóvape ojejuka ha iñirũ nguéra isarambipa ha opa rei .
Upe rire , pe jepapa oikórõ guare , opuʼã Judas Galileagua , ha oĩ omoirũva chupe . Chupe avei ojejuka ha imoirũhare isarambipa .
Ko ágã ojehúvare , che añandu péicha : Pejeheja koʼã kuimbaʼégui ha ani pejoko . Ko mbaʼe oúrõ yvypóraguinte opa reíta .
Tupãgui ou ramo katu ndapejokói chéne , ha peñeñangarekóke , ani peñemoĩ hína Tupã rehe . — Haʼe kuéra ojapo upe haʼe heʼíva .
Ohenói jey hikuái apóstol kuérape , oinupãuka ha heʼi chupe kuéra anive haguã oñeʼẽ Jesús rérape . Upéi opoi chugui kuéra .
Apóstol kuéra osẽvo mburuvicha kuéra rendágui ovyʼa eterei Tupã ombojerovia haguére chupe kuéra , ohejávo ohasa asy hikuái Jesús rérare .
Opa ára oporomboʼe ha omyerakuã Jesús upe Mesías marandu porã , Tupaópe ha óga kuéra rupi avei .
Umíva umi árape heta etereíma umi ogueroviáva . Umi Grecia ñeʼẽmegua hetave ohóvo ha oñepyrũ oñeʼẽsuguy umi hebréo ñeʼẽmeguáre , heʼívo noñeñangarekoiha hekópe kuña imenaveʼỹva hesegua kuéravare , oñemeʼẽ jave chupe kuéra hembiʼurã .
Umi 12 apóstol ombyatypa ogueroviávape , ha heʼi chupe kuéra : — Naiporãi ore roheja Ñandejára Ñeʼẽ myerakuã , roñangareko haguã umi okaru vaerãre .
Upévare , ore pehẽngue , peiporavo pende apytégui 7 kuimbaʼe ikatupyrýva ha henyhẽva Espíritu Sántogui , roheja haguã ipópe kuéra koʼã tembiapo .
Ore katu toroñemboʼe ha toromoherakuã meme Ñandejára Ñeʼẽ .
Opavavépe iporã upéva , ha oiporavo hikuái Esteban , kuimbaʼe henyhẽva jeroviágui ha Espíritu Sántogui , avei Felipe , Prócoro , Nicanor , Timón , Pármenas , ha Nicolás , Antioquiagua ojeroviáva Tupãre judío kuéraicha .
Umívape ogueru hikuái apóstol kuéra rendápe , ha haʼe kuéra oñemboʼe ha omoĩ ipo hese kuéra .
Ñandejára Ñeʼẽ iñasãive ohóvo ha umi ogueroviáva oñemboheta Jerusalénpe . Paʼi kuérava jepe oĩ ogueroviáva .
Esteban , henyhẽva pokatu ha Tupã rovaságui , ojapo hechapyrãva ha techaukarã maymáva apytépe .
Oĩ mbovymi umi judío tupao “ Tembiguaikue ” héravagui , oñomoirũva Cirene , Alejandría , Cilicia ha Asiagua ndive , oñepyrũva oñoñeʼẽ api Esteban ndive ,
ha ndaikatúi ombohovái chupe , iñeʼẽ henyhẽgui arandu ha Espíritu Sántogui .
Upémarõ ohepy meʼẽ hikuái umi ijapu vaerãme , heʼi haguã , ohendu hague chupe oñeʼẽ vaírõ Moisés ha Tupãre .
Upéicha omopuʼã hese tavagua , myakãhára ha Moisés rembiapoukapy mboʼeha kuérape , ha ondyry hikuái Esteban rehe , ipojái hese ha ogueraha mbojovakehára aty guasu renondépe .
Oheka avei hikuái tekove japu , heʼíva : — Ko kuimbaʼe oñeʼẽ vai manté pe Tupao marangatúre , ha Moisés rembiapoukapýre .
Rohendu heʼi ramo upe Jesús Nazaretgua ombyaitaha Tupao ha omoambuetaha umi mbaʼe Moisés oheja vaekue ñandéve .
Mburuvicha kuéra ha opa upépe oguapýva , omaʼẽvo Esteban rehe , ohecha hova ojoguaha Tupã remimbou rovápe .
Paʼi guasu oporandu Estébanpe , añetépa umi ojeʼéva hese ,
ha haʼe heʼi : “ Che pehẽngue ha che ru kuéra , pe che rendu : Tupã Ñandejára heko mimbipáva ojechauka vaekue ñande ru ypykue Abrahámpe , oiko ramo Mesopotámiape , oho mboyve oiko Haránpe ,
ha heʼi chupe : ‘ Eheja nde yvy ha nde rogagua kuérape ha tereho pe yvy ndéve ahechaukátavape . ’
Upérõ Abraham osẽ Caldéagui ha oho oiko Haránpe . Upéi omano itúva ha Tupã ogueru Abrahámpe ko yvýpe , peẽ peikohápe koʼágã .
Ha nomeʼẽi chupe ijyvyrã upépe , ipy rendaguãnte jepe . Iñeʼẽnte omeʼẽ chupe , omeʼẽtaha , haʼe omano rire opyta haguã iñemoñare kuérape guarã . ( Ha upérõ jepe Abraham ndaitaʼýrai gueteri . )
Heʼi avei chupe iñemoñare kuéra oikotaha mombyrygua ramo tetã ambuépe , oikotaha tembiguáirõ ha ojeguereko asytaha 400 áño pukukue .
Ha Tupã heʼi avei chupe : ‘ Che ainupãta upe tetã oguerekótava chupe kuéra tembiguáirõ ha upéi osẽta upégui ha che mombaʼe guasúta koʼápe . ’
Iñeʼẽ ñomeʼẽme Tupã heʼi Abrahámpe ojeapiʼo haguã . Upévare Abraham 8 ára ou haguépe ko yvy ári itaʼýra Isaac , ombyapiʼo chupe . Upéicha avei ojapo Isaac itaʼýra Jacob rehe , ha avei kóva ojapo upéicha itaʼýra kuérare , umi 12 Israel ñemoñare ypykuére .
Koʼã Jacob raʼy kuéra haʼe vaekue ñande ru kuéra ypykue , ndaijaʼéi ityvýra José rehe , ha omeʼẽ chupe hepýre ojereraha haguã Egíptope . Tupã katu oĩ José ndive .
Oguenohẽ chupe opaichagua jejopy vaígui , omeʼẽ chupe arandu ha upéicha rupi Egipto ruvicha guasu faraón ojerovia hese , ha omoingo chupe Egipto ha mburuvicha guasu róga sãmbyhyhárõ .
Upérõ oiko ñembyahýi ha heta jehasa asy Egipto ha Canaán tuichakue , ha ñande ru kuéra ypykue ndoguerekói hoʼu vaerã .
Ha Jacob oikuaávo Egíptope oĩha hiʼupyrã , omondo upépe itaʼýra kuérape , heʼise ñande ru kuéra ypykuépe . Kóva upe ijeho tenondegua vaekue .
Oho jey ramo guare hikuái , José ojekuaauka ipehẽngue kuérape , ha upéicha faraón oikuaa mbaʼe tetãmeguápa José .
Upéi José heʼi ojereraha haguã Egíptope itúva Jacob ha opa hogagua , umíva 75 vaekue .
Upéicha Jacob oho oiko Egíptope , ha upépe omano , ha upépe omano avei ñande ru kuéra ypykue .
Jacob retekue ojereraha Siquémpe ha oñeñotỹ upe yvýpe , Abraham ojogua vaekue Hamor raʼy kuéragui Siquémpe .
Hiʼaguĩma ramo umi ára oiko haguã upe ñeʼẽ Tupã omeʼẽ vaekue Abrahámpe , Israelgua kuéra oñemboheta eterei Egíptope ,
ha upérõ oñepyrũ oisãmbyhy upe tetãme mburuvicha guasu oikuaaʼỹ vaekue Josépe .
Ko mburuvicha guasu ombotavy ñane retã guápe ha oguereko asy ñande ru kuéra ypykuépe , ha mbaretépe ohejauka omano rei haguã umi imitã raʼy mimi .
Upérõ ou Moisés ko yvy ári . Haʼe vaekue mitãmi iporã itereíva , ha itúva kuéra omongakuaa chupe peteĩ ógape 90 ára aja .
Upéi katu oheja rei mante hikuái , ha faraón rajy ogueraha ha omongakuaa chupe imemby tee ramo .
Upéicha rupi Moiséspe ojeheko mboʼe umi Egiptogua arandúpe . Ha oiko chugui kuimbaʼe ipokatúva iñeʼẽme ha hembiapópe .
Ombotývo 40 áño , Moisés oñembopyʼa peteĩ ohóvo ohecha Israelgua kuérape , haʼéva hetãgua tee .
Ha ohechávo peteĩ Egiptogua oinupãha peteĩ haʼe kuéravape , Moisés osẽ hesehápe ha ojuka upe Egipto guápe .
Moisés oimoʼã ipehẽngue kuéra Israelgua ohecha kuaataha , haʼe rupi Tupã oguenohẽtaha chupe kuéra Egipto poguýgui . Haʼe kuéra katu ndohechakuaái .
Upe ára ambuépe Moisés ohecha mokõi Israelguáva oñorãirõha oñondive , ha omoingo porãsévo heʼi chupe kuéra : ‘ Peẽ oñopehẽngue hína , ha mbaʼére piko peñorãirõta oñondive ? ’
Upémarõ pe oinupãva hapichápe omyaña Moiséspe ha heʼi chupe : ‘ Máva piko ne moĩ ore ruvicha ha ore mbojovakehárõ ?
Che jukase mbaʼe piko hína , kuehe rejuka haguéicha Egipto guápe ?
Ohendúvo kóva Moisés okañy ha oho Madián retãme . Upépe oiko mombyrygua ramo ha itaʼýra mokõi .
Ohasa rire 40 áño , peteĩ Tupã remimbou , yvy ojeikoʼỹháme yvyty Sinaí ypýpe , ojechauka chupe jukeri hendýva ratápe .
Moisés ohecha ramoite upéva ha oñembojávo ohecha porãve haguã , ohendu Ñandejárape heʼíva :
‘ Che hína Tupã nde ru kuéra ypykue Jára , Tupã Abraham , Isaac ha Jacob Jára . ’ Moisés oryrýi kyhyjégui , ha nomaʼẽséi .
Upérõ Ñandejára heʼi chupe : ‘ Eipeʼa nde py rehegua , upe repyrũha niko yvy marangatu hína .
Ahecha porã mbaʼeichaitépa ohasa asy che retãgua oĩva Egíptope . Ahendu ipyahẽ ramo ha aguejy aguenohẽvo chupe kuéra . Upévare , romondóta Egíptope .
Haʼe kuéra omboyke ramo jepe Moiséspe ha heʼi chupe : ‘ Máva piko ne moĩ ore ruvicha ha ore mbojovakeha ramo ? ’ , Tupã omondo chupe huvicha ha imosãsoha ramo , upe Tupã remimbou ojechauka vaekue chupe jukerípe rupive .
Ha Moisés upe oguenohẽ vaekue Egíptogui ñande ru kuéra ypykuépe , ojapo rire hechapyrãva upe tetãme , Mar Rójope , ha yvy ojeikoʼỹháme 40 áño pukukue .
Ko Moisés voi upe heʼi vaekue Israel guápe : ‘ Tupã omopuʼãta pende apytégui peteĩ maranduhára cheichagua . ’
Ha Israelgua oĩ ramo yvy ojeikoʼỹháme , Moisés vaekue avei upe ogueraháva Tupã remimbou ñeʼẽ yvyty Sinaípe ñande ru kuéra ypykuépe . Chupe oñemeʼẽ vaekue umi ñeʼẽ oporomoingovéva , ombohasa haguã ñandéve .
Ñande ru kuéra ypykue katu nohenduséi vaekue iñeʼẽ , omboyke uvei chupe , ha ohose jey vaekue Egíptope .
Heʼi hikuái Aarónpe : ‘ Ejapo oréve tupã guaʼu ore sãmbyhy haguã , ndoroikuaái niko mbaʼépa oiko upe Moisés Egíptogui ore renohẽ vaekuégui . ’
Upérõ ojapo hikuái itupã guaʼurã peteĩ tóro raʼy raʼãnga , oikuaveʼẽ chupe mymbajuka ha ojapo vyʼa guasu upe taʼãnga rei haʼe kuéra voi ojapo vaekue rérape .
Upévare Tupã ojei chugui kuéra ha oheja omombaʼe guasúvo mbyjaita yvága pegua . Péicha niko ojehai maranduhára kuéra kuatia ñeʼẽme : Mañei piko peẽ Israelguapejapo chéve raʼemymbajuka ha mbaʼe kuaveʼẽ40 áño pukukueyvy ojeikoʼỹháme ?
Upéva rangue , peraha vaekue pene ndivetupã guaʼu Moloc rekohaha tupã guaʼu Refán mbyja , tupã guaʼu raʼãnga kuérapeẽ voi pejapo vaekuepemombaʼe guasu haguã . Upévare pomombótapene retãgui , Babilóniagui mombyryve .
Ñande ru kuéra ypykue oguereko vaekue yvy ojeikoʼỹháme Jotopa Róga , ojejapo vaekue Tupã heʼi haguéicha Moiséspe , heʼi ramo guare ojapo haguã haʼe ohechauka haguéicha chupe .
Ñande ru kuéra ypykuépe oñemeʼẽ ha ogueru vaekue umi Josué ndive ou vaekue oñemombaʼe ramo guare ambuegua yvýre . Umívape Tupã omosẽ vaekue henonderã nguéragui . Ha upépe oĩ vaekue David ára peve .
Chupe ohayhu vaekue Tupã ha haʼe omopuʼãse vaekue chupe peteĩ oiko haguã Jacob ñemoñare Jára .
Opáichavo Salomón vaekue upe omopuʼãva Tupao Tupãme guarã .
Tupã yvatetegua ndoikóirõ jepe tupao yvypóra rembiapokuépe . Heʼi haguéicha maranduhára : Heʼi Ñandejára :
Yvága che guapyhaha yvy che pyenda . Mamo piko ikatútapemopuʼã che rogarã ? Mamo piko ikatútapejapo apytuʼu haguãme ?
Che voi ajapo vaekueopa koʼã mbaʼe , ha péicha oñepyrũ vaekue .
Esteban heʼive chupe kuéra : — Peẽ katu akóinte pende pyʼa hatã vaekue , pende apysa ha pende pyʼa umi Tupã rehe ojeroviaʼỹvaicha . Peñemoĩ mante Espíritu Santo rehe . Pende ru kuéra ypykuéicha avei peẽ .
Máva umi maranduháravape piko ndoguereko asýi rakaʼe pende ru kuéra ypykue ? Haʼe kuéra ojuka umi oñeʼẽ vaekuépe upe imarangatúva ou vaerãre , ha ágã oúma ramo ko imarangatúva , peẽ pe puʼã hese ha pejuka .
Peẽ pehupyty vaekue upe tembiapoukapy Tupã remimbou rupi , ndapejapóinte upe heʼíva . ”
Ohendúvo koʼã mbaʼe , ipochy eterei ha hãi pururũmba hikuái Esteban rehe .
Haʼe katu , henyhẽva Espíritu Sántogui , omaʼẽ yvágare ha ohecha Tupã reko mimbipa , ha Jesúspe oñemboʼýva hína Tupã akatúape .
Upérõ heʼi : — Pemaʼẽmi ! Ahecha ojepeʼa ramo yvága , ha pe yvypóraicha ou vaekuépe , oĩva Tupã akatúape .
Haʼe kuéra katu omboty ijapysa , ha sapukái pópe ojeity hikuái Esteban ári .
Oguenohẽ upe távagui ha ojapi chupe itápe ojuka peve . Ha umi oikóva mbaʼe rechaha ramo oheja ijao kuéra peteĩ mitã rusu Saulo héravape , oñangareko haguã umívare .
Itápe ojejapi aja , Esteban oñemboʼe heʼívo : “ Jesús , che Jára , ereko che espíritu . ”
Upéi oñesũ ha osapukái hatã : “ Che Jára , eheja rei chupe kuéra iñangaipa ! ” Upéva heʼívo , omano .
Saulo oĩva hína upépe , heʼi iporãha Esteban ojejuka . Upe árape voi oñepyrũ peteĩ ñepuʼã guasu Jerusalengua Jesucristo iglésiare . Opavave isarambi Judea ha Samaría rupi , umi apóstol kuéra katu nahániri .
Mbovymi kuimbaʼe marangatu oñotỹ Estébanpe ha heta oguerojaheʼo chupe .
Upe aja Saulo sarambi ojapo pe iglésiare , oike óga kuéra rupi oguenohẽ Jesús reroviaha kuimbaʼéva ha kuñávape , omoinge haguã koty ypytũme .
Umi osẽ vaekue Jerusaléngui omyerakuã marandu porã mamo ohohápe .
Felipe , peteĩ haʼe kuérava , oho Samaría pegua táva guasúpe ha oñepyrũ oñeʼẽ chupe kuéra Cristo rehe .
Upepegua oñembyaty ha opavave ojapysaka porã upe Felipe heʼívare , ohechágui umi techaukarã ha mbaʼe hechapyrãva haʼe ojapóva .
Heta oguerekóva mbaʼe pochy okuera , ha umi mbaʼe pochy osẽ chugui kuéra osapukaihápe , ha heta oguataʼỹva ha ijapávape oñemonguera avei .
Upévare ojevyʼa eterei upe távape .
Upépe oĩ peteĩ kuimbaʼe hérava Simón , haʼe vaekue paje apoha ha oporombotavy vaekue Samaríape , oñemombaʼe guasúvo ijupe .
Opavave , imitãva ha kakuaáva ohendu chupe ha heʼi : “ Kóva hína upe oñembohérava : ‘ Tupã pokatu ’ ” .
Ojeapo chupe mbaʼérõ ipajépe oporombotavýgui heta ára .
Oguerovia rire pe marandu porã Felipe omyerakuãva , Tupã remisãmbyhy ha Jesucristo rehegua , heta kuimbaʼéva ha kuñáva oñemongaraika .
Ha Simón voi oguerovia ha oñemongaraika , ha oñemoĩ omoirũ Felípepe , ohecha ramógui umi hechapyrãva ha techaukarã haʼe ojapóva .
Umi apóstol Jerusalénpe oĩva , oikuaávo Samariagua oguerohoryha Ñandejára Ñeʼẽ , omondo upépe Pedro ha Juánpe .
Oguahẽvo , oñemboʼe hikuái umi Samariagua ogueroviávare , oñemeʼẽ haguã chupe kuéra Espíritu Santo ,
Neʼĩra gueteri niko ou raʼe mavave ári Espíritu Santo , oñemongaraínte raʼe Ñandejára Jesús rérape .
Upérõ Pedro ha Juan omoĩ ipo hese kuéra ha oñemeʼẽ chupe kuéra Espíritu Santo .
Simón , ohechávo Espíritu Santo ouha , apóstol kuéra omoĩ ramo ipo upépe guáre , oikuaveʼẽ chupe kuéra viru ,
ha heʼi : — Pemeʼẽ chéve avei upe pokatu ikatu haguã oñemeʼẽ avei Espíritu Santo upe che amoĩvape hese che po .
Upérõ Pedro heʼi chupe : — Nde viru toñehundi ne ndive , rejoguase haguére upe Tupã remimeʼẽ .
Nde ndaikatúi rehupytývo , nde pyʼa naiporãigui Tupã renondépe .
Epoi nde reko añágui , ha ejerure Tupãme jahecha ndoheja reíripa ndéve upe mbaʼe ivai ete ne akãme rerekóva .
Ahecha ne renyhẽha pyʼarógui , ha pe teko aña nde rerekoha ipo guýpe .
Simón heʼi : — Peñemboʼe Ñandejárape che rehe , ani haguã ojehu chéve mbaʼeve umi peje vaekue .
Oñemoñeʼẽ ha omyerakuã rire Ñandejára ñeʼẽ , umi apóstol omyasãi upe marandu porã heta táva Samaría pegua rupi , ha ojevy Jerusalénpe .
Upe rire , peteĩ Ñandejára remimbou heʼi Felípepe : “ Epuʼã ha tereho yvy gotyo , upe tape Jerusaléngui Gaza gotyo guáre . ” Ko tape ohasáva yvy ojeikoʼỹha rupi .
Felipe opuʼã ha oho , ha tapépe ojuhu peteĩ kuimbaʼe Etiopiagua ndive . Upéva mburuvicha , Etiopía ruvicha guasu kuñáva viru rerekua , oho vaekue Jerusalénpe omombaʼe guasúvo Tupãme .
Ojevy hína hetãme ikárrope , ha omoñeʼẽ ohóvo maranduhára Isaías kuatiañeʼẽ .
Espíritu heʼi Felípepe : “ Eñemboja ikárrore . ”
Felipe oñembojávo ohendu omoñeʼẽha Isaías kuatia ñeʼẽ , ha oporandu chupe : — Hesakã porãpa ndéve upe remoñeʼẽva rehóvo ?
Upe Etiopiagua heʼi chupe : — Mbaʼéicha piko hesakãta , ndaipóri ramo omyesakãva chéve ? Ojerure Felípepe ojupi ha oguapy haguã ijykére .
Upe omoñeʼẽva ohóvo hína kóva : Ojereraha ovecháichaojejuka haguã , ovecha raʼýicha okirirĩvaiñapihã renondépe , haʼe ndoje jurupeʼái .
Oñemotĩndyha noñembojovakéi hekópe . Mávapa imanduʼáneiñemoñarére ? Hekove niko ojepeʼako yvy árigui .
Pe mburuvicha Etiopiagua oporandu Felípepe : — Mávare piko heʼi koʼã mbaʼe maranduhára : ijehe piko térã ambuére ?
Upérõ Felipe oñepyrũvo upe Etiopiagua omoñeʼẽvagui , ohenduka chupe marandu porã Jesús rehegua .
Upérõ omombyta ikárro , mokõive oguejy ýpe , ha Felipe omongarai chupe .
Osẽvo hikuái ýgui , Ñandejára Espíritu ogueraha Felípepe , ha pe mburuvicha ndohechavéi chupe . Opáichavo oho hapére , ipyʼa renyhẽ vyʼágui .
Felipe ojejuhu Azótope , ha ohasa umi táva rupi omyerakuãvo marandu porã , oguahẽ meve Cesaréape .
Upe aja Saulo akóinte heʼi ojukataha umi Ñandejárare ojeroviávape . Upévare oho paʼi guasu rendápe ,
ha ojerure chupe kuatiañeʼẽ Damasco pegua judío kuéra tupaópe guarã , oheja haguã chupe oheka umi oikóvape upe Tape Pyahúre , kuimbaʼéva ha kuñáva , ogueraha haguã ipokuapy Jerusalénpe .
Oguahẽmbotávo táva Damáscope katu , peteĩ mbaʼe rendy oúva yvágagui omimbipa sapyʼa ijerekuévo .
Saulo hoʼa yvýre ha ohendu peteĩ heʼíva chupe : “ Saulo , Saulo , mbaʼére piko reñemoĩ che rehe ? ”
Saulo oporandu : “ Máva piko nde , che Jára ? ” Upe oñeʼẽva heʼi chupe : “ Che hína Jesús , upe nde reñemoĩha .
Epuʼã ha eike upe távape , upépe ojeʼéta ndéve ne rembiaporã . ”
Umi omoirũva Sáulope oñemondýi eterei ohendúgui upe oñeʼẽvape ha ndohechái avavépe .
Upéi Saulo opuʼã ha ojesapeʼávo ndohechái mbaʼeve . Oisãmbyhy chupe ipógui ha ogueraha hikuái Damáscope .
Upépe oĩ mbohapy ára ohechaʼỹre , hoyʼuʼỹre ha hoʼuʼỹre mbaʼeve .
Damáscope oiko peteĩ Jesús reroviáva hérava Ananías , ha Ñandejára oñeʼẽ chupe peteĩ jechauka rupi , ha heʼi : “ Ananías ! ” Ha haʼe heʼi : “ Ápe aime , che Jára . ”
Ñandejára heʼi chupe : “ Epuʼã ha tereho upe táva roka , hérava : “ Ikarẽʼỹvape ” , ha Judas rógape eporandu peteĩ kuimbaʼe Tarsogua Saulo héravare . Oñemboʼe hína ,
ha peteĩ jechauka rupi ohecha peteĩ kuimbaʼe Ananías héravape oike ramo ha omoĩ ipo hese ohecha jey haguã . ”
Ohendúvo kóva Ananías heʼi : “ Che Jára , heta umi oñeʼẽva chéve ko kuimbaʼére , ha omombeʼúva opa mbaʼe ivaíva ojapo vaekue Jerusalénpe umi ne mbaʼévare .
Ha ágã ou kuri ápe paʼi ruvicha kuéra remimbou ramo ogueraha haguã ipokuapy umi nde réra ohenóivape . ”
Ñandejára heʼi chupe : “ Tereho katu , che aiporavo pe kuimbaʼépe che myerakuã haguã opa tetã ambue guápe , imburuvicha guasu kuérape ha avei Israelgua kuérape .
Che ahechaukáta chupe mbaʼeichaitépa ohasa asy vaerã che rehehápe . ”
Ananías oho upe óga Saulo oĩháme . Oikévo omoĩ ipo hese ha heʼi chupe : — Che pehẽngue Saulo , Ñandejára Jesús , upe ojechauka vaekue ndéve tape reju hague rupi , che mbou rehecha jey haguã ha ne renyhẽ haguã Espíritu Sántogui ,
Upe vove okúi Saulo reságui mbaʼe pirekuéicha , ha ohecha jey . Upérõ opuʼã ha oñemongaraika .
Upéi okaru ha imbarete jey , ha opyta ára mbovymi umi ogueroviáva oikóva Damáscope ndive .
Upéi Saulo oñepyrũ omyerakuã judío kuéra tupao rupi Jesús haʼeha Tupã Raʼy .
Umi ohendúva chupe ijurujái ha heʼi joa : — Nda kóvai piko upe oñemoĩva Jerusalénpe umi Jesús réra ohenóivare ? Ndahaʼéi piko upe ou vaekue koʼápe oguerahávo chupe kuéra ipokuapy ha omoĩ paʼi ruvicha kuéra pópe ?
Saulo katu oñeʼẽ kyreʼỹve ohóvo kyhyjeʼỹre , ha oheja oikuaaʼỹre mbaʼépa heʼíta umi Israelgua Damasco guápe , ohechaukávo Jesús haʼeha upe Mesías .
Heta ára rire Israelgua kuéra oñemoĩ peteĩ ñeʼẽme ojuka haguã Sáulope ,
haʼe katu oikuaa upéva . Ára ha pyharépe ohaʼarõ hikuái upe táva rokẽ nguérape ojuka haguã chupe ,
hemimboʼe kuéra katu omoĩ chupe peteĩ ajaka guasúpe ha omboguejy chupe pyhare upe tápia táva mongoráva rupi .
Oguahẽvo Saulo Jerusalénpe oñembyatyse umi Jesús reroviaha ndive , ha opavave okyhyje chugui , ndogueroviaséigui haʼe avei ogueroviaha .
Opáichavo Bernabé ogueraha chupe apóstol kuéra rendápe . Omombeʼu chupe kuéra Saulo ohecha hague Ñandejárape tapépe ha Ñandejára oñeʼẽ hague chupe , ha Damáscope Saulo omyerakuã hague Jesúspe kyhyjeʼỹre .
Upéicha Saulo opyta Jerusalénpe ha oiko hendive kuéra . Oñeʼẽ Ñandejárare kyhyjeʼỹre ,
oñemongeta , oñoñeʼẽ api Israel guáva ndive griégo ñeʼẽmegua , koʼãva katu oñehaʼã ojuka chupe .
Oñopehẽnguéva Jesús reroviaha ohechakuaa vove katu , ogueraha Sáulope Cesaréape ha upégui omondo hikuái chupe Társope .
Upérõ Jesucristo reroviaha opa Judea , Galiléa ha Samaría rupi , oiko pyʼa guapýpe ha okakuaa ijespíritupe . Ombyaje Ñandejárape ha Espíritu Santo oipytyvõ rupi , oñembohetave ohóvo .
Pedro oikóva ohecha oñopehẽngue Jesús reroviaha kuérape , oho avei ohechávo umi Tupã mbaʼévape , oikóva Lídape .
Upépe ojuhu peteĩ kuimbaʼe Eneas héravape , 8 áñoma oĩva hupápe , ijapágui oguataveʼỹva .
Pedro heʼi chupe : — Eneas , Jesucristo ne monguera . Epuʼã emoĩ porã nde rupa . Upe vove Eneas opuʼã .
Ha opa oikóva Lídape ha Sarónpe ohecháva chupe opuʼã ramo , ojevy Ñandejára gotyo .
Umíva umi árape oiko táva Jópepe peteĩ kuña Jesús reroviaha hérava Tabita , griégo ñeʼẽme ojeʼéva Dorcas . Ko kuña ohasáva hekove ojapóvo iporãva ha oipytyvõvo oikotevẽvape .
Umíva umi árape Dorcas hasy ete ha omano . Hetekue ojejohéi rire oñemoĩ peteĩ koty yvate guápe .
Jope opyta Lida ypýpe , oĩháme Pedro , ha umi Jesús reroviaha oikuaávo oĩha upépe , omondo hikuái mokõi kuimbaʼe heʼívo chupe : “ Eju pyaʼe Jópepe . ”
Ha Pedro oho hendive kuéra . Oguahẽvo , ogueraha hikuái chupe kotýpe oĩháme upe omanóva retekue , ha opa umi kuña imenaveʼỹva ombojere Pédrope ha hasẽvo ohechauka chupe umi sái ha ao Dorcas ojapo vaekue hekovépe .
Pedro omosẽ opavavépe , oñesũ ha oñemboʼe . Upéi omaʼẽvo upe omanóvare , heʼi chupe : — Tabita , epuʼã ! Haʼe ojesapeʼa ha ohechávo Pédrope oguapy .
Haʼe ombohasa chupe ipo ha omopuʼã . Upéi ohenói umi Jesús imarangatúvape ha imenaveʼỹvape ha ohechauka chupe kuéra hekove .
Upéva herakuã táva Jope tuichakue ha heta ojerovia Ñandejárare .
Pedro opyta heta ára upe távape , peteĩ ombaʼapóva vakapíre , Simón hérava , rógape .
Oiko táva Cesaréape peteĩ kuimbaʼe hérava Cornelio , ñorãirõhára aty , “ Italiagua ” hérava , ruvicha .
Upéva , kuimbaʼe marangatu , omombaʼe guasúva Tupãme opa hogagua ndive . Omeʼẽva avei heta viru oipytyvõ haguã Israelguávape , ha oñemboʼe mantéva Tupãme .
Peteĩ jey , kaʼaru mbyte rupi , oguereko peteĩ jechauka . Ohecha porã peteĩ Tupã remimbou oikéva hendápe ha heʼíva chupe : “ Cornelio ! ”
Cornelio omaʼẽvo hese , okyhyje eterei ha oporandu chupe : “ Mbaʼépa reipota , che Jára ? ” Tupã remimbou heʼi chupe : “ Tupã ohendu ne ñemboʼe ha umi rejapo vaekue reipytyvõ haguã oikotevẽvape .
Emondo ne rembijokuáiva táva Jópepe ohenói haguã peteĩ kuimbaʼe Simón héravape , ojekuaáva avei Pedro ramo .
Oiko ambue Simón , ombaʼapóva vakapíre rógape , yguasu rembeʼýpe . ”
Oho rire upe Tupã remimbou oñeʼẽ vaekue chupe , Cornelio ohenói mokõi hembiguáiva ha peteĩ ñorãirõhára imarangatúva ha jeroviaháva ,
ha omombeʼu rire chupe kuéra opa mbaʼe , omondo Jópepe .
Upe ára ambuépe , asaje pyte rupi , haʼe kuéra oho aja Jope gotyo , Pedro ojupi óga pepo ári oñemboʼe haguã .
Iñembyahýi ha okaruse , ha ojejapo aja chupe hembiʼurã , oguereko peteĩ jechauka :
Ohecha yvága ojepeʼa ramo ha oguejy ramo yvýpe peteĩ mbaʼe savana guasu joguaha , oñemboguejýva irundyve ijapýgui .
Upe savanáme oĩ opaichagua tymba ipy irundýva , avei hyére otyryrýva ha guyra .
Ha ohendu peteĩ heʼíva chupe : “ Pedro , epuʼã ejuka ha heʼu . ”
Pedro heʼi chupe : “ Nahániri , che Jára , che ndaʼúi mbaʼeve Tupãme oñemboykeʼỹva térã ipotĩʼỹva . ”
Upe oñeʼẽva heʼi jey chupe : “ Upe Tupã omopotĩ vaekuére , ani ere , ipotĩʼỹva . ”
Upéva ojehu mbohapy jey , ha upéi pe savana ojehupi jey yvágape .
Pedro ojepyʼa mongeta mbaʼépa heʼiséne upe jechauka , ha upérõ oguahẽ hóga rokẽme umi Cornelio remimbou oporandu vaekue Simón rógare .
Oguahẽvo oñeʼẽ hatã hikuái , ha oporandu oikópa upépe aipo Simón , oñembohérava avei Pedro .
Ha Pedro ojepyʼa mongeta aja gueteri upe ohecha vaekuére , Espíritu Santo heʼi chupe : “ Péina mbohapy kuimbaʼe ou nde píari .
Eguejy ha tereho hendive kuéra kyhyjeʼỹre . Che remimbou hína umíva . ”
Pedro oguejy ha heʼi umi kuimbaʼépe : — Che hína upe pehekáva , mbaʼépa peipota ?
Haʼe kuéra heʼi : — Ore mbou mburuvicha Cornelio , kuimbaʼe marangatu omombaʼe guasúva Tupãme , ha opa Israelgua oguerohory ha ohayhúva . Tupã remimbou heʼi chupe ne renói haguã ha reho haguã hógape , ikatu haguã haʼe ohendu upe ere vaerã chupe .
Upérõ Pedro omoguahẽ chupe kuéra ha opyta hikuái hendive upe pyhare . Koʼẽmba rire Pedro oho hendive kuéra , ha omoirũ chupe kuéra mbovymi Jesús reroviaha oñopehẽnguéva oikóva Jópepe .
Upe ára ambuépe oguahẽ hikuái Cesaréape , Cornelio ohaʼarõhápe chupe kuéra , hogagua kuéra aty ha ijepokuaaha jeroviaháva , haʼe upevarã ohenói vaekue ndive .
Oguahẽvo Pedro , Cornelio osẽ huguãitĩvo ha oñesũ henondépe , omombaʼe guasu haguã chupe .
Pedro katu omopuʼã chupe heʼívo : — Epuʼã , chéko kuimbaʼe ndeichaguánte avei .
Oñeʼẽ aja hendive , oike ha ojuhu heta oñembyatýva upépe .
Pedro heʼi chupe kuéra : — Peẽ peikuaa umi Israelguáva ndaikatuiha ojeheʼa mombyry guáre térã oike hóga kuérape . Tupã katu che mboʼe ndaʼéi vaerãha avavére , Tupãme oipotaʼỹva térã ipotĩʼỹva .
Upévare añehenóivo , aju haʼeʼỹre mbaʼeve . Aikuaase aipórõ maerãpa pe che renoika .
Cornelio heʼi chupe : — Ojapo irundy ára , kóva ko óra rupi , che aime che rógape ha ajapo pe ñemboʼe kaʼaru mbyte rupigua , ha ojechauka chéve peteĩ kuimbaʼe ijao mimbipáva .
Heʼi chéve : ‘ Cornelio , Tupã ohendu ne ñemboʼe ha imanduʼa umi rejapo vaekuére reipytyvõ haguã oikotevẽvape .
Emondo ne rembijokuáiva táva Jópepe , ohenói haguã Simónpe , hérava avei Pedro . Haʼe oiko ambue Simón , ombaʼapóva vakapíre rógape , yguasu rembeʼýpe . ’
Upévare pyaʼe amondo nde píari , ha nde reju torypápe . Koʼágã roimemba Tupã renondépe , ha rohenduse opa mbaʼe umi Ñandejára heʼi vaekue ndéve ere haguã oréve .
Upérõ Pedro oñepyrũ oñeʼẽ ha heʼi : — Koʼágã aikuaáma , añetehápe Tupãme guarã peteĩchanteha opavave ,
ha oimeraẽ tetã megua , chupe ombyajéva ha iporãva ojapóvape , oguerohoryha avei .
Tupã oñeʼẽ vaekue Israel ñemoñare kuérape , omombeʼúvo pyʼa guapy rehegua ñeʼẽ , Jesucristo , opavave Jára , rupi .
Peẽ peikuaa porã upe ojehu vaekue Israel retãme , oñepyrũvo Galiléa rupi , Juan omyerakuã rire tekotevẽha oñeñemongarai .
Peikuaa Tupã omyenyhẽ hague pokatu ha Espíritu Sántogui Jesús Nazaret guápe , ha Jesús ohasa hague ojapóvo iporãva ha omonguerávo opa ohasa asývape mbaʼe pochy poguýpe . Upéva ikatu vaekue ojapo Tupã oĩgui hendive ,
ha ore opa mbaʼe Jesús ojapo vaekue rechahare Judea ha Jerusalénpe . Upéi ojuka hikuái chupe omosãingóvo kurusúre .
Tupã katu omoingove jey chupe mbohapy ára haguépe , ha ojechauka oréve .
Haʼe ndojechaukái opa tetã guápe , orévente uvei , Tupã ore poravo vaekuépe upe mboyvéma voi , mbaʼe rechaharã . Ore rokaru ha royʼu vaekue hendive oikove jey rire .
Haʼe ore mondo romyerakuãvo tetã guápe , Tupã omoingo hague chupe oikovéva ha omanóva mbojovakehárõ .
Opa maranduhára oñeʼẽma vaekue Jesús rehe , ha heʼi vaekue umi hese ojeroviávape ojeheja reipáta iñangaipa .
Oñeʼẽ gueteri hína Pedro ha Espíritu Santo ou opa iñeʼẽ ohendúva ári ,
Ha umi Jesús reroviaha Israelgua ou vaekue Pedro ndive , ijurujái opytávo Espíritu Santo oñemeʼẽgui avei Israelguaʼỹvape ,
ohendu niko chupe kuéra oñeʼẽ ramo ñeʼẽ ambuépe ha omombaʼe guasúrõ Tupãme .
Upérõ Pedro heʼi : — Mañei piko ikatu jajoko ani haguã oñemongarai koʼã oñemeʼẽ vaekuépe Espíritu Santo ñandéveicha avei ?
Ha heʼi oñemongarai haguã hikuái Jesucristo rérape . Upéi ojerure hikuái Pédrope opyta haguã hendive kuéra ára mbovymi .
Apóstol ha oñopehẽngue Jesús reroviaha kuéra oĩva Judéape oikuaa Israelguaʼỹva avei oguerohoryha Ñandejára Ñeʼẽ .
Pedro ou jeývo Jerusalénpe katu , oĩ Israelgua Jesús reroviaha oñeʼẽ vaíva hese .
Oporandu hikuái chupe : — Mbaʼére piko reho Israelguaʼỹva rendápe ha rekaru hendive kuéra ?
Pedro omombeʼupa chupe kuéra iñepyrũha guive ojehu vaekue . Heʼi chupe kuéra :
— Aime hína táva Jópepe , ha añemboʼe aja areko peteĩ jechauka : Ahecha peteĩ savana guasu joguaha , oñeñapytĩva irundy ijapýgui oguejy ramo yvágagui che aimeha peve .
Amaʼẽ porã ahecha haguã pe oĩva pype ha ahecha tymba ipy irundýva ha tymba saite , hyére otyryrýva ha guyra .
Ha peteĩ oñeʼẽva heʼi chéve : ‘ Pedro , epuʼã ejuka ha heʼu . ’
Haʼe chupe : ‘ Nahániri , che Jára , arakaʼeve ndoikéiva che jurúpe mbaʼeve Tupãme oñemboykeʼỹva , térã ipotĩʼỹva .
Upérõ pe oñeʼẽva yvágagui oñeʼẽ jey chéve heʼívo : ‘ Pe Tupã omopotĩ vaekuére ani ere Tupãme oñemboykeʼỹha . ’
Kóva ojehu mbohapy jey ha upéi opa mbaʼe ojehupi jey yvágape .
Upérõ mbohapy kuimbaʼe oñemboúva Cesaréagui che píari , oguahẽ upe óga roimeháme .
Espíritu heʼi chéve aha haguã hendive kuéra kyhyjeʼỹre . Ha oho avei che ndive 6 Jesús reroviaha ñane pehẽnguéva . Opavave roike peteĩ kuimbaʼe rógape ,
omombeʼúva oréve ohecha hague hógape Tupã remimboúpe , ñemboʼyhápe heʼíva chupe : ‘ Emondo ne rembijokuáiva táva Jópepe , ohenói haguã Simónpe , ojekuaáva avei Pedro ramo .
Haʼe heʼíta ndéve mbaʼéichapa ikatúta reñepysyrõ nde ha nde rogagua .
Añepyrũvo añeʼẽ chupe kuéra , Espíritu Santo ou hiʼári kuéra ou haguéicha ñande ári iñepyrũháme .
Upérõ che manduʼa upe heʼi vaekuére Ñandejára : ‘ Añete , Juan oporomongarai vaekue ýpe , peẽ katu peñemongaraíta Espíritu Sántope . ’
Tupã omeʼẽ ramo avei chupe kuéra upe omeʼẽ vaekue ñandéve , jajerovia vaekuére Ñandejára Jesucrístore , máva piko che ajokose haguã Tupãme ?
Oñopehẽnguéva Jerusalengua ohendu rire koʼã mbaʼe , okirirĩ ha omombaʼe guasu Tupãme heʼívo : — Israelguaʼỹvape avei niko Tupã omeʼẽ raʼe ija haguã chupe kuéra ojevývo Tupã gotyo , ikatu haguã ohupyty jeikove opaʼỹva !
Omano rire Esteban , oñepyrũ upe ñepuʼã umi Jesús reroviahare , ha upévare okañy hikuái Fenicia , Chipre ha Antioquíape . Upe rupi omyerakuã hikuái umi Israelguávape upe marandu porã ha umi Israelguaʼỹvape katu nahániri .
Opáichavo , oĩ Jesús reroviaha Chipre ha Cirenegua oguahẽva Antioquíape ha oñeʼẽ avei umi Israelguaʼỹvape , omyerakuãvo upe marandu porã Ñandejára Jesús rehegua .
Ñandejára pokatu oĩ hendive kuéra , ha upéicha rupi heta umi ojehejáva ijerovia yma guarégui ha oguerovia Ñandejárape .
Iglésia Jerusalén pegua oikuaávo upéva , omondo Bernabépe Antioquíape .
Oguahẽvo Antioquíape Bernabé ohecha mbaʼéichapa Tupã ohovasa raʼe chupe kuéra , ha ovyʼa eterei . Heʼi chupe kuéra oñembopyʼa peteĩ haguã ipyʼaite guive Ñandejára ndive .
Bernabé vaekue kuimbaʼe marangatu henyhẽva Espíritu Sántogui ha jeroviágui . Ha upéicha rupi heta umi ojerovia vaekue Ñandejárare .
Upéi Bernabé oho Társope Saulo píari ,
ha ojuhu rire chupe , ogueraha Antioquíape . Upépe opyta ha oñembyaty hikuái upepegua iglésia ndive peteĩ áño pukukue , omboʼévo hetápe . Antioquíape oñepyrũ vaekue oñembohéra “ cristiáno ” , umi Cristo rehe ojeroviávape .
Umíva umi árape mbovymi maranduhára oho Jerusaléngui Antioquíape .
Ha peteĩ haʼe kuérava , Agabo hérava , oñemboʼy ha Espíritu Santo oikuaauka rupi chupe , omomarandu outaha ñembyahýi guasu opa rupi yvy jerekuévo , ha upéva ojehu Claudio ramo guare Roma ruvicha guasu .
Upérõ umi Jesús reroviaha Antioquiagua oñembopyʼa peteĩ oguerahauka haguã oguerekóvagui umi Judea guápe , peteĩ-teĩ ikatumiháicha .
Upéicha ojapo hikuái , ha Bernabé ha Saulo rupi , oguerahauka hikuái ipytyvõ Jesús reroviaha kuérape Judea guápe .
Umíva umi árape mburuvicha guasu Herodes oñepyrũ oñemoĩ pe iglésiare .
Ojukauka kyse pukúpe Juan rykeʼy Santiágope .
Ha ohechávo upéva oguerohoryha Israelgua , omonambika avei Pédrope . Kóva ojehu umi ára oñembyarete jave mbuja añembovuʼỹva .
Herodes omoingeka Pédrope koty ypytũme , oñangarekohápe hese irundy ñorãirõhára aty , irundy ñorãirõhára reheve peteĩ-teĩ atýpe . Omoĩse chupe tetãgua pópe Páskua arete rire .
Pedro oĩ aja koty ypytũme , pe iglésia oñemboʼe hese ipyʼaite guive .
Upe Herodes omoĩtaha árape Pédrope tetãgua pópe , haʼe oke hína mokõi ñorãirõhára paʼũme , ojepokua mokõi kadénape , ha okápe ñorãirõhára kuéra oñangareko pe okẽre .
Upeichaháguinte oguahẽ sapyʼa peteĩ Ñandejára remimbou , ha pe koty ypytũ ojehesapepa . Pe Ñandejára remimbou opoko Pédrore ijyképe ha omombáy chupe heʼívo : “ Epuʼã pyaʼe ! ” Upévo umi kadéna hoʼa Pedro pógui ,
ha Tupã remimbou heʼi chupe : “ Eñemonde ha emoĩ nde sapatupe . ” Pedro ojapo upéicha ha pe Tupã remimbou heʼi jey : “ Emoĩ nde ahoja ha che moirũ . ”
Pedro osẽ pe Tupã remimbou rapykuéri , oikuaaʼỹre añetépa pe Tupã remimbou rembiapo térã iképe guánte upe ohecháva .
Ohasa rire hikuái pe ñorãirõhára aty peteĩha ha upe mokõiha , oguahẽ upe oka pegua okẽ fiérrope , ha upéva ojepeʼa ijehegui rei . Osẽ hikuái ha ohasa rire peteĩ tape , pe Tupã remimbou oheja chupe .
Upérõ Pedro ohechakuaa ha heʼi : “ Koʼágã ae ahecha porã Ñandejára , hemimbou rupi , che peʼa hague Heródesgui ha umi Israelgua che rehe ojapose vaekuégui . ”
Ohecha kuaávo kóva , Pedro oho María , Juan , hérava avei Marcos , rógape , oñembyatyhápe heta oñemboʼéva .
Ombota upe okẽ ha peteĩ mitãkuña hérava Rode osẽ ohechávo mávapa .
Ohendúvo Pedro ñeʼẽ , ha ovyʼa etereígui , oipeʼa rangue chupe , oho pyaʼe oporomomarandúvo Pedro oĩha upe okẽme .
Heʼi hikuái chupe : — Nde tarova mbaʼe piko ! Haʼe katu heʼi añeteha . Haʼe kuéra heʼi : — Oime vaerãko Tupã remimbou mbaʼe hína .
Upe aja Pedro akóinte ombota upe okẽ . Ha oipeʼávo ha ohecha chupe , oñemondýi hikuái .
Haʼe katu ipópe omokirirĩ chupe kuéra , ha omombeʼu mbaʼéichapa Ñandejára oguenohẽ chupe koty ypytũgui . Upéi heʼi : — Pemombeʼu kóva Santiágope ha ñane pehẽngue kuérape . Upéi osẽ oho ambue hendápe .
Koʼẽmba rire oiko sarambi guasu ñorãirõhára apytépe , ndoikuaáigui mbaʼépa oiko raʼe Pédrogui .
Herodes ohekauka chupe ha ndaikatúima ramo ojuhu , ojukauka iñangarekohare kuérape . Upe rire osẽ Judéagui ha oho oiko Cesaréape .
Herodes ipochy Tiro ha Sidongua ndive . Umíva oñemoĩ peteĩ ñeʼẽme ou haguã hendápe . Herodes róga pegua mburuvicha Blasto ndive oñemoĩ porã hikuái , ha hese ae ojerure chupe oiko haguã pyʼa guapýpe oñondive . Tiro ha Sidongua niko ojogua opa mbaʼe mburuvicha guasu Herodes retãgui .
Herodes omoĩ chupe kuéra peteĩ ára ou haguã oñeʼẽ hendive . Upérõ oñemonde ijao jeguápe , oñemoĩ mbojovakehára guapyhápe , ha upe guive oñemoñeʼẽ chupe kuéra .
Upérõ opavave osapukái joa : “ Ko oñeʼẽva ndahaʼéi peteĩ yvypóra , peteĩ tupã uvei katu ! ”
Upe vove peteĩ Ñandejára remimbou ombohasyete Heródespe , nombyajéi haguére Tupãme . Hekove voi hasopa , ha omano yso rembiʼúrõ .
Upe aja Ñandejára Ñeʼẽ iñasãive ohóvo ha oñemyerakuã opa rupi .
Bernabé ha Saulo omohuʼã rire hembiapo Jerusalénpe , ojevy oguerahávo hendive Juan , Marcos avei héravape .
Antioquía pegua iglésiape oĩ maranduhára ha mboʼehára kuéra . Umíva Bernabé , Simón ( oñembohérava avei Kamba ) , Lucio Cirenegua . Menahem ( okakuaa vaekue Herodes , upe Galiléa sãmbyhyhare ndive ) ha Saulo .
Peteĩ ára , omombaʼe guasu aja hikuái Ñandejárape ohasa jave hikuái karuʼỹme , Espíritu Santo heʼi : “ Pemboyke chéve Bernabé ha Saulo . Areko niko hembiaporã nguéra . ”
Ha ñemboʼe ha karuʼỹme ohasa rire , omoĩ hikuái ipo hiʼári kuéra ha omondo .
Espíritu Santo omondógui chupe kuéra Bernabé ha Saulo oho Seléuciape . Upégui oho Chipre gotyo .
Oguahẽvo upe várko oñembojaha , Salamínape , oñepyrũ hikuái omyerakuã Ñandejára Ñeʼẽ umi judío tupaoha rupi . Juan oho avei hendive kuéra ipytyvõha ramo .
Oguata hikuái pe Chipre tuichakue ha oguahẽ Páfospe , ha upépe ojuhu peteĩ paje apoha Israel guáva , hérava Bar Jesús , upéva maranduhára guaʼu .
Ko paje apoha oĩ sãmbyhyhára Sergio Paulo , kuimbaʼe katupyry rógape . Pe sãmbyhyhára ohenoika Bernabé ha Sáulope , ohenduségui Ñandejára Ñeʼẽ .
Pe paje apoha katu , griégo ñeʼẽme hérava Elimas , ojokose ani haguã oguerovia pe sãmbyhyhára .
Upérõ Saulo , hérava avei Pablo , henyhẽva Espíritu Sántogui , omaʼẽ hatã hese ,
ha heʼi chupe : — Tekove japu , mbaʼe vai apoha , mbaʼe pochy ñemoñare , nde aʼeʼỹva opa mbaʼe iporãvare ! Mbaʼérepa nderejehejái Ñandejára rape ñemokarẽgui ?
Koʼágã Ñandejára ne nupãta , repytáta ne resatũ ha are ndaikatu moʼãvéi rehecha kuarahy resape . Upete vove Elimas opyta pytũmby etépe , ha oheka oisãmbyhy vaerã chupe ipógui opytágui hesatũ .
Ohechávo kóva upe sãmbyhyhára , oguerovia ohecha ramógui Ñandejára remimboʼe .
Pablo ha iñirũ nguéra ojupi várkope Páfospe ha oho Perge Panfilia guápe . Juan katu oheja chupe kuéra ha ojevy Jerusalénpe .
Pérgegui ohasa hikuái Antioquía Pisidia guápe . Upépe , pytuʼuha árape oike hikuái umi judío kuéra tupaópe ha oguapy .
Omoñeʼẽ rire hikuái tembiapoukapy ha maranduhára kuéra , upépe omyakãva heʼi chupe kuéra : — Che pehẽngue kuéra , pereko ramo peje vaerã peporomokyreʼỹ haguã , peje koʼágã .
Upérõ Pablo opuʼã ha omokirirĩvo ipópe , heʼi chupe kuéra : — Pehendu peẽ Israelguáva ha avei peẽ mombyryguáva pembyajéva Tupãme .
Tupã Israel Jára oiporavo vaekue ñande ru kuéra ypykuépe , ojapo chugui kuéra tetã guasu , oikórõ gueteri mombyrygua ramo Egíptope , ha upéi ipokatúpe oguenohẽ chupe kuéra upe tetãgui .
Tupã ogueropuʼaka ijepokuaa vai kuéra yvy ojeikoʼỹháme 40 áño pukukue ,
ha ohundi 7 tetã Canaán yvýpe omeʼẽ haguã ijyvy kuéra ñande ru kuéra ypykuépe .
Opa koʼã mbaʼe hiʼare 450 áño rupi . Upéi omeʼẽ umívape tendota kuéra , maranduhára Samuel ára peve .
Upérõ haʼe kuéra ojerure peteĩ mburuvicha guasu oisãmbyhy haguã chupe kuéra , ha Tupã 40 áño aja omeʼẽ chupe kuéra mburuvicha guasúrõ Quis raʼy Saúlpe , Benjamín ñemoñaréva .
Upéi Tupã omongúi Saúlpe ha omoĩ mburuvicha guasúrõ Davídpe , haʼe heʼi hague : ‘ Ajuhu David Jesé raʼy , haʼeha kuimbaʼe arovyʼáva , ha oĩva ojapo haguãicha che rembipota .
Peteĩ David ñemoñarévagui , Tupã ombou vaekue Jesús oipysyrõ haguã Israélpe iñangaipágui , omeʼẽ haguéicha iñeʼẽ .
Jesús ou mboyve , Juan omyerakuã vaekue iñeʼẽ opa Israel guápe , heʼívo ojevy vaerãha Tupã gotyo ha oñemongaraika .
Ha Juan , hiʼaguĩma ramo hiʼára guahẽ , heʼi vaekue : ‘ Che ndahaʼéi upe peẽ peimoʼãva : che rire katu ou peteĩ , chéve ijaʼỹva ajora ipy reheguánte jepe . ’
Che pehẽngue kuéra Abraham ñemoñare , ha peẽ mombyrygua pembyajéva Tupãme , ko ñepysyrõ omombeʼúva , ñandéve guarã hína .
Umi Jerusalénpe oikóva ha huvicha kuéra niko ndoikuaái Jesúspe , ha ndoikuaái maranduhára ñeʼẽ oñehendukáva , judío kuéra tupaópe pytuʼuha árape . Upéicha haʼe kuéra voi , ojerurévo Jesús ojejuka haguã , ojapo umi maranduhára heʼi vaekue .
Ha ndojuhúi ramo jepe hese , mbaʼérepa ojukáta , ojerure Pilátope ojukauka haguã .
Upéi , ojapopa rire opa mbaʼe ojeʼéva hese Tupã kuatia ñeʼẽme , omboguejy kurusúgui ha oñotỹ .
Tupã katu omoingove jey chupe .
Ha heta ára aja Jesús ojekuaauka , umi omoirũ vaekuépe chupe Galiléagui Jerusalénpe . Ha koʼágã haʼe kuéra umi Jesús rechahare tetãgua renondépe .
Aipórõ ore romyerakuã hína peẽme ko marandu porã . Upe ñeʼẽ Tupã omeʼẽ vaekue ñande ru kuéra ypykuépe ,
Péicha Tupã omoañete ñande itaʼýrape omoingove jeývo Jesúspe , oĩháicha salmo mokõiháme : ‘ Nde hína che Raʼy , che romoñemoña ko árape . ’
Tupã omyerakuãma vaekue omoingove jeytaha , ani haguã hete oñembyai , heʼívo ikuatia ñeʼẽme : ‘ Ajapóta umi ñeʼẽ marangatu añetegua ameʼẽ vaekue Davídpe . ’
Upévare heʼi avei ambue hendápe : ‘ Nderehejái chéne oñembyai ne rembiguái marangatu rete . ’
David añete oipytyvõ vaekue hetã guápe , Tupã heʼi haguéicha chupe ha upéi omano ha oñembyaty itúva kuéra ndive , ha hete oñembyai .
Upe Tupã omoingove vaekue rete katu , noñembyaíri .
Peñeñangarekóke aipórõ , ani hoʼa pende ári umi ohai vaekue maranduhára kuéra :
‘ Cháke , peẽ peporoapoʼíva , peñemondýi ha pejeíke , ajapótagui pende árapembaʼe peẽ peroviaseʼỹtavaoĩrõ omombeʼúva . ’ ”
Pablo ha iñirũ nguéra osẽ rire pe judío kuéra tupaógui , ojerure hikuái chupe upe pytuʼuha ára ambuépe oñeʼẽ jey haguã chupe kuéra koʼã mbaʼére .
Opa rire upe ñembyaty , pe judío kuéra tupaópe , heta judío ha umi ojeroviáva Tupãre judío kuéraicha , oho Pablo ha Bernabé ndive . Ha haʼe kuéra oñemoñeʼẽ oñemohatã haguã upe jerovia Tupã mborayhu ohenoihápe chupe kuéra .
Upe pytuʼu ára ambuépe haimete opa tavagua oñembyatypa ohendu haguã Ñandejára ñeʼẽ .
Umi Israelgua katu , ohechávo heta etereiha umi oñembyatýva , ojepicha eterei , ha oñepyrũ oñeʼẽ api Páblope ha oñeʼẽ reity chupe .
Upérõ Pablo ha Bernabé oñeʼẽ kyhyjeʼỹre ha heʼi chupe kuéra : — Ore romyerakuã vaerã kuri Ñandejára Ñeʼẽ peẽme raẽ , peẽgui Israelgua . Koʼágã katu peẽ pemboyke ha ndapeikuaaséigui mbaʼeve upe jeikove opaʼỹvagui , rohóta Israelguaʼỹvape .
Upéicha niko heʼi vaekue oréva Ñandejára , heʼírõ guare : ‘ Romoĩ tetã nguéraresapehárõ , reraha haguã ñepysyrõche aguerúva , yvy pahaite peve . ’
Ohendúvo kóva , umi Israelguaʼỹva ovyʼa ha oñepyrũ heʼi Ñandejára ñeʼẽ iporãha , ha oguerovia umi ojeporavo vaekuéva ohupytytaha jeikove opaveʼỹva .
Upéicha oñemyasãi Ñandejára ñeʼẽ opa upe tetãpýre .
Israelguáva katu oñeʼẽ kuñakarai iñemboʼe rayhúva ndive , ha ombohuguy raku chupe kuéra opuʼã haguã Saulo ha Bernabére , ha omosẽ upégui .
Upérõ haʼe kuéra oityvyro yvy tĩmbo ipýgui , techaukahárõ chupe kuéra , ha oho hikuái Icóniope .
Umi oguerovia vaekue katu henyhẽmba vyʼágui ha Espíritu Sántogui .
Icóniope Pablo ha Bernabé oike oñondive pe judío kuéra tupaópe ha iñeʼẽ rupi heta oĩ ogueroviáva Israelgua ha Israelguaʼỹva .
Umi Israelgua ogueroviaʼỹva katu ombopochy umi Israelguaʼỹvape Jesús reroviaha kuérare .
Opáichavo apóstol kuéra opyta are upépe , ha ojeroviágui Ñandejárare oñeʼẽ kyhyjeʼỹre , ha Ñandejára ombyaje haʼe kuéra heʼíva Tupã mborayhúgui , omeʼẽvo chupe kuéra pokatu ojapo haguã techaukarã ha hechapyrãva .
Umi tavagua katu ojoavy : oime oĩva Israelgua ndive ha oime oĩva apóstol kuéra ndive .
Upérõ umi Israelgua ha Israelguaʼỹva oñemoĩ peteĩ ñeʼẽme mburuvicha kuéra ndive , oñemboharái haguã hese kuéra ha omboʼíta haguã chupe kuéra .
Pablo ha Bernabé oikuaávo upéva , okañy ha oho hikuái Listra ha Dérbepe , táva kuéra Licaonia pegua , ha ijerekuévo rupi ,
ha omyerakuã avei umi rupi upe marandu porã .
Lístrape oĩ peteĩ kuimbaʼe ikatuʼỹva oguata . Ndoguatái vaekue arakaʼeve , ijapapágui oikove ypy guive . Ko kuimbaʼe oguapy hína ,
ohendúvo pe Pablo heʼíva . Pablo omaʼẽ hese ha ohecha ogueroviaha ikatu haguã okuera .
Upérõ heʼi hatã chupe : — Epuʼã ha eñemboʼy ! Pe kuimbaʼe opo opuʼã ha oñepyrũ oguata .
Ohechávo upe Pablo ojapo vaekue , opavave oñepyrũ osapukái Licaonia ñeʼẽme : — Tupã nguéra oguejy ñane rendápe kuimbaʼérõ !
Ha oguereko Bernabépe tupã Zeus ramo ha Páblope Hermes ramo , haʼégui upe oñeʼẽva .
Zeus paʼi , oguerekóva itupao táva reiképe , ogueru tóro kuéra ha yvoty ombojegua haguã chupe kuéra , ha opavave oikuaveʼẽse chupe kuéra mymbajuka .
Bernabé ha Pablo ohecha kuaávo upéva , omondoro ijao kuéra ha oike ijapytépe kuéra osapukáivo :
— Peẽ kuimbaʼe , mbaʼére piko pejapo péicha ? Oréko yvypóra peẽichaguánte avei . Roju kuri pomomarandúvo pe marandu porã , pejehejáma haguã koʼã výro reígui , ha pejevy Tupã oikovévare ojapo vaekue yvága , yvy , yguasu ha opa ipype oĩva .
Jepe yma Tupã oheja vaekue peteĩ-teĩ oho hapére ,
arakaʼeve ndohejái vaekue ohechaukaʼỹre , mávapa haʼe umi mbaʼe porã ojapóva rupi . Haʼe niko upe omboúva peẽme ama , kóga monoʼõ iporãva , ha upe omeʼẽva peẽme heta peʼu haguã ha pevyʼa haguã .
Ha heʼivérõ jepe chupe kuéra , ndaikatúi ojoko ani haguã oikuaveʼẽ mymbajuka .
Upérõ oguahẽ Israel guáva Antioquía ha Iconiogua , ombopochýva hese kuéra opavavépe . Upérõ omboʼíta hikuái Páblope ha oimoʼãvo ojuka hague oguerotyryry táva rokápe .
Umi Jesús reroviaha oñembyatývo Pablo jerére , haʼe opuʼã ha oike jey upe távape . Upe ára ambuépe osẽ Bernabé ndive Derbe gotyo .
Omyerakuã rire marandu porã Dérbepe , oĩ rire heta Jesús reroviaha , ojevy Listra , Iconio ha Antioquíape .
Koʼã henda rupi omokyreʼỹ Jesús reroviahápe , oñemoñeʼẽvo chupe kuéra oñemohatã haguã ijeroviápe , heʼívo , jaike haguã Tupã remisãmbyhýpe jahasa asy heta vaerãha .
Omoingo avei hikuái myakãhára kuéra peteĩ-teĩ iglésiape , ha ojapo rire ñemboʼe ha karuʼỹ , oheja chupe kuéra Ñandejára , haʼe kuéra ojerovia hague pópe .
Ohasávo Pisidia rupi oguahẽ hikuái Panfíliape .
Omyerakuã upe ñeʼẽ Pérgepe ha upéi oho Atalíape .
Upépe ojupi várkope Antioquía gotyo , upégui oñemondo vaekue tembiapo aporã ha oñemoĩ vaekue chupe kuéra Tupã po guýpe .
Oguahẽvo Antioquíape ombyaty upe iglésia ha omombeʼu chupe kuéra opa mbaʼe Tupã ojapo vaekue hendive kuéra , ha mbaʼéichapa Ñandejára oipeʼa raʼe hokẽ Israelguaʼỹvape , ikatu haguã haʼe kuéra avei oguerovia .
Pablo ha Bernabé opyta are upépe umi Jesús reroviaha ndive .
Umíva umi árape , umi oho vaekue Judéagui Antioquíape , oñepyrũ omboʼe umi Jesús reroviaha judioʼỹvape , ndojeapiʼoukái ramo , Moisés heʼi haguéicha ndaikatuiha oñepysyrõ .
Pablo ha Bernabé oñoñeʼẽ api mbarete hendive kuéra , ha ipahápe Pablo , Bernabé ha ambue kuérava ojeporavo oho haguã Jerusalénpe oñeʼẽvo ko mbaʼére apóstol kuéra ha myakãhára kuéra upe Jesucristo iglésia pegua ndive .
Umi Antioquía pegua Jesucristo iglésia rembijokuái , ohasávo Fenicia ha Samaría rupi , omombeʼu mbaʼéichapa umi Israelguaʼỹva ojeheja raʼe ijerovia ymágui , oho haguã Tupã ndive . Ha opa oñopehẽnguéva ovyʼa eterei ohendúvo .
Pablo ha Bernabé oguahẽvo Jerusalénpe , upepegua iglésia , apóstol ha myakãhára kuéra oguerohory chupe kuéra , ha haʼe kuéra omombeʼu opa Tupã ojapo vaekue hendive kuéra .
Oĩ jepe fariséova oguerovia vaekue , opuʼãva ha heʼi : — Tekotevẽ ñambyapiʼouka umi Israelguaʼỹ Jesús reroviahápe , ha tojapo Moisés rembiapoukapy .
Upérõ oñembyaty apóstol ha myakãhára kuéra , oñeʼẽ haguã kóvare .
Heta oñeʼẽ rire hikuái , Pedro opuʼã ha heʼi chupe kuéra : — Che pehẽngue kuéra , peikuaa ymáma Tupã che poravo hague pende apytégui amyerakuã haguã pe marandu porã Israelguaʼỹvape , ikatu haguã haʼe kuéra oguerovia .
Ha Tupã , oikuaáva opavave pyʼapy , ohechauka oguerohoryha chupe kuéra , omeʼẽ niko chupe kuéra Espíritu Santo ñandéveicha avei .
Tupãme guarã peteĩchante haʼe kuéra ha ñande , omopotĩ niko avei ipyʼapy pe jerovia rupi .
Mbaʼérepa aipórõ peñemoĩse Tupã rehe , peitývo koʼã Jesús reroviaha ári mbaʼe pohýi , ñande ha ñande ru kuéra ypykue ikatuʼỹ vaekue jaropuʼaka ?
Upéva rangue , ñande jarovia reiete jajepysyrõha haʼe kuéraicha avei , Ñandejára Jesús imbaʼe porã rupi .
Opavave okirirĩ ha ohendu , Bernabé ha Pablo oñeʼẽ aja umi techaukarã ha hechapyrãvare , Tupã ojapo vaekue haʼe kuéra rupi umi Israelguaʼỹva apytépe .
Haʼe kuéra oñeʼẽmbávo , Santiago heʼi : — Che pehẽngue kuéra , pe che rendumi :
Simón omombeʼu ñandéve mbaʼéichapa Tupã oguerohory ypy vaekue Israelguaʼỹvape , oiporavóvo avei ijapytépe kuéra peteĩ tetã imbaʼerãva .
Upéicha avei ohai vaekue umi maranduhára , heʼiháicha Tupã kuatiañeʼẽ :
‘ Upéi aju jeýtaha amopuʼã jeýta David tapỹi ojeroʼa vaekue : amyatyrõ jeýta itapereha amopuʼã jeýta ,
ikatu haguã umi ambueoheka Ñandejárapeopa tetã megua ndive , oñemboyke vaekueche rérape guarã .
Ñandejára , oikuaauka vaekue koʼã mbaʼeymaite guive , omeʼẽma iñeʼẽ . ’
Aipórõ che añandu nañamoĩ vaerãiha mbaʼe pohýi tekotevẽʼỹva umi Israelguaʼỹvape , ijerovia yma guarégui ojehejávape , oho haguã Tupã ndive .
Jahaínte chupe kuéra kuatiañeʼẽ ojei haguã opa oñekuaveʼẽ vaekue tupã guaʼu kuérapegui , ani omenda hekopeʼỹ , ani hoʼu tymba ojahoga vaekue roʼo , ha ani hoʼu soʼo huguy reheve .
Ymaite guive niko opaite táva rupi , judío kuéra tupaópe oñemyerakuãva Moisés rembiapoukapy pytuʼuha árape .
Apóstol ha myakãhára kuéra , ha upepegua umi iglésia , oñembopyʼa peteĩ oiporavo haguã ijapytégui kuérava ha omondo chupe kuéra Antioquíape , Pablo ha Bernabé ndive . Oiporavo Judáspe , hérava avei Barsabás ha Sílaspe , kuimbaʼe kuéra ojeapóva mbaʼérõ Jesús reroviaha apytépe ,
ha hendive kuéra omondo ko kuatiañeʼẽ : “ Ore apóstol ha myakãhára kuéra pene pehẽnguéva , romomaitei umi ore pehẽngue Jesús reroviaha Israelguaʼỹvape , ha oikóva Antioquía , Siria ha Cilíciape .
Roikuaa oĩ hague tapicha ohóva koʼágui ore roʼeʼỹre chupe kuéra , pene myangekói vaekue iñeʼẽme ha pene mokañy .
Upévare roñemoĩ peteĩ ñeʼẽme roiporavo haguã ore apytégui umi oho vaerã pene rendápe , ore pehẽngue kuéra rohayhu etéva Bernabé ha Pablo ndive ,
omoĩ vaekue hekove kyhyjeʼỹre Ñandejára Jesucristo rehehápe .
Upéicha rupi romondo peẽme Judas ha Sílaspe . Haʼe kuéra oñeʼẽta pene ndive omyesakã haguã peẽme opa mbaʼe .
Espíritu Santo ha ore rojuhu porã , noromoĩri haguã pende ári mbaʼeveichagua mbaʼe pohýi , ndahaʼéirõ koʼã mbaʼe tekotevẽva :
Ani peʼu tymba roʼo oñekuaveʼẽ vaekue tupã guaʼu kuérape , ani peʼu soʼo huguy reheve térã tymba ojahoga vaekue roʼo , ha ani pemenda hekopeʼỹ . Pejejokórõ koʼã mbaʼégui , pejapo porãta . Pomomaitei . ”
Haʼe kuéra oporomomaitei rire , oho hikuái Antioquíape ha ombyatývo umi Jesucristo reroviahápe , omoĩ ipópe kuéra pe kuatiañeʼẽ .
Oñemoñeʼẽ rire upe kuatia , ovyʼa eterei ombopyʼa guapýgui chupe kuéra .
Judas ha Silas haʼégui avei maranduhára , ombovyʼa ha omokyreʼỹ eterei iñeʼẽ nguérape umi oñopehẽnguévape .
Aremi rire , umi Jesús reroviaha omondo jey chupe kuéra maitei ha pyʼa guapy reheve imbouhare rendápe .
Silas katu oñembopyʼa peteĩ ha opyta hendive kuéra .
Pablo ha Bernabé katu opyta jey Antioquíape ha heta ambue ndive oporomboʼe ohóvo ha omyerakuã Ñandejára marandu porã .
Upéi Pablo heʼi Bernabépe : — Jaha jey ñane pehẽngue Jesús reroviaha rendápe umi táva ñamyerakuã hague rupi Ñandejára ñeʼẽ , jahecha haguã mbaʼéichapa oiko hikuái .
Bernabé oguerahase Juan , Marcos avei héravape .
Pablo katu ndojuhu porãi upéva , Marcos oheja haguére chupe kuéra Panfíliape ha ndoikói hendive kuéra upe tembiapópe .
Ojoavy mbaretégui , ojei ojuehegui . Bernabé ogueraha Márcospe ha ojupi várkope ha oho Chíprepe ,
Pablo katu oiporavo Sílaspe , ha Jesús reroviaha ohejávo chupe kuéra Ñandejára mborayhu pópe , haʼe osẽ upégui ,
ha ohasa Siria ha Cilicia rupi omokyreʼỹvo pehẽngue kuéra umi Jesucristo iglésiape .
Pablo oguahẽ Derbe ha Lístrape , ha upépe ojuhu peteĩ Jesús reroviaha , hérava Timoteo . Isy , Israelgua Jesús reroviaha ha itúva griégo .
Listra ha Iconio pegua pehẽngue kuérava oñeʼẽ porã hese .
Pablo oipota Timoteo omoirũ chupe kuéra , ha upéva mboyve ombyapiʼouka chupe , ndoipotáigui ipochy Israel guáva oikóva upe rupi . Opavave niko oikuaa Timoteo ru griegoha .
Opa umi táva ohasaha rupi oikuaauka umi Jesús reroviahápe apóstol heʼi vaekue ha myakãhára kuéra Jesucristo iglésia Jerusalén pegua .
Aipórõ , umi Jesucristo iglésia oñemohatã ijeroviápe ha umi Jesús reroviaha hetave arakoʼẽre .
Espíritu Santo ndohejáigui chupe kuéra omyerakuã upe ñeʼẽ Ásiape , ohasa hikuái Frigia ha Galacia rupi ,
ha oguahẽ Misia rembeʼy peve . Upégui oikese moʼã hikuái Bitíniape , Jesús Espíritu katu ndohejái .
Aipórõ , ohasávo Misia rupi oguejy Tróadepe .
Upépe Pablo peteĩ pyharépe oguereko peteĩ jechauka : Ohecha peteĩ kuimbaʼe Macedoniagua , ñemboʼyhápe heʼíva chupe : “ Ehasána Macedóniape ha ore pytyvõ . ”
Pablo oguereko rire ko jechauka , roñemoĩ roho haguãicha Macedóniape , roikuaa porãgui Tupã ore renoiha romyerakuã haguã upépe marandu porã .
Rojupi várkope Tróadepe ha ropiaʼỹre roho yvy y mbyte pegua Samotráciape , ha upe ára ambuépe roguahẽ Neápolispe .
Upépe roho Romaguáva táva Filipos , Macedoniagua táva itenondevévape . Upépe ropyta ára mbovymi .
Peteĩ pytuʼuha árape rosẽ okaháre y rembeʼýpe , oñeñemboʼehápe jepi rupi . Roguapy ha roñeʼẽ marandu porã rehe kuña kuéra oñembyaty vaekuépe .
Peteĩ haʼe kuérava héra Lidia , upéva Tiatiragua , poyvi pytã sỹime oñemúva . Ko kuña omombaʼe guasúva Tupãme , ohendu hína , ha Ñandejára omokyreʼỹ chupe ojapysaka porã haguã upe Pablo heʼívare .
Oñemongaraika opa hogagua ndive ha upéi heʼi oréve : — Perovia ramo añetehápe che ajeroviaha Ñandejárare , peju pepyta che rógape . Ha ore reraha hógape .
Rohóvo ñemboʼehápero juhu peteĩ mitãkuña oguerekóva mbaʼe pochy , mbaʼe ñemi kuaaha . Kóva , peteĩ tembiguái , heʼi rupi imbaʼe kuaa ohupytýva heta viru ijára kuérape guarã .
Ko mitãkuña ou ore rapykuéri osapukáivo : — Koʼã kuimbaʼe hína Tupã yvatetegua rembiguái , ha omyerakuã peẽme ñepysyrõ rape !
Péicha ojapo heta ára pukukue . Pablo katu ikueráima chugui , ha ojere heʼi pe mbaʼe pochy pype oĩvape : — Jesucristo rérape haʼe ndéve resẽ haguã chugui . Upe vove pe mbaʼe pochy oheja chupe .
Upe mitãkuña jára kuéra katu , ohechávo ndaikatu moʼã veimaha oñemboviru upe haʼe heʼíva rupi , ipojái Pablo ha Sílare ha ogueraha mburuvicha kuéra renondépe upe táva roka guasúpe .
Heʼi hikuái mbojovakehárape : — Koʼã Israelguáva omyangekói ñande táva ,
ha oporomboʼe heta mbaʼére , ñande Romaguáva ikatuʼỹva jarohory .
Upérõ opavave opuʼã hese kuéra , ha mbojovakehára kuéra heʼi oñemboi haguã ijaógui ha oñenupã yvyrápe .
Oinupã heta rire omoinge chupe kuéra koty ypytũme ha heʼi herekuápe oñangareko mbarete haguã hese kuéra .
Haʼe aipórõ ogueraha chupe kuéra upe koty ruguaitépe ha omoinge ipy yvyra kuápe .
Pyhare pyte rupi katu , Pablo ha Silas oñemboʼe ha opurahéi Tupãme , ha umi oĩva avei koty ypytũme ohendu hína ,
peichahágui ou sapyʼa peteĩ yvy ryrýi ne ratãva , omonguʼepáva pe óga pyenda . Upe vove ojepeʼapa okẽ nguéra , ha osopa umi upépe oĩva sã nguéra .
Pe herekua opáy , ha ohechávo okẽ nguéra ojepeʼapáva ohekýi ikyse puku ojejuka haguã , oimoʼãgui opavave okañy hague .
Pablo katu osapukái chupe : — Ani rejapo nde jehe mbaʼeve ivaíva , roimembáko hína ápe .
Upérõ pe herekua ojerure mbaʼe rendy , oike pyaʼe , ha oryryipávo kyhyjégui oñesũ Pablo ha Silas renondépe .
Upéi oguenohẽ chupe kuéra ha oporandu : — Karai kuéra , mbaʼépa ajapo vaerã añepysyrõ haguã ?
Haʼe kuéra heʼi chupe : — Ejerovia Ñandejára Jesús rehe ha reñepysyrõta nde ha nde rogagua .
Ha oñeʼẽ hikuái Ñandejára ñeʼẽre chupe ha opa hógape oĩvape .
Upe pyharépe voi upe herekua oipohano chupe kuéra iñenupãngue , ha upéi haʼe ha hogagua oñemongaraika .
Upe rire ogueraha hógape ha omongaru . Haʼe ha hogagua kuéra ovyʼa eterei oguerovia haguére Tupãme .
Koʼẽmba rire , mbojovakehára kuéra omondo ñorãirõhára kuéra heʼívo koty ypytũ rerekuápe opoi haguã Pablo ha Sílasgui .
Pe koty ypytũ rerekua heʼi Páblope : — Mbojovakehára kuéra heʼika chéve apoi haguã pende hegui . Aipórõ ikatúma peho kyhyjeʼỹre .
Pablo katu heʼi ñorãirõhára kuérape : — Ore Romaguávape ore nupã kuri opavave renondépe ore mbojovakeʼỹre , ha ore moinge koty ypytũme , ha piko ágã pepoise ore hegui ñemiháme ? Nda upéicha moʼãi hína ! Tou haʼe kuéra voi ore renohẽvo !
Ñorãirõhára kuéra ogueraha koʼã ñeʼẽ mbojovakehára kuérape ha haʼe kuéra oñemondýi ohendúvo Roma peguaha .
Oho aipórõ mbojovakeha kuéra , heʼívo Pablo ha Sílaspe ombyasyha , oguenohẽ , ha ojerure chupe kuéra osẽ haguã pe távagui .
Osẽvo koty ypytũgui Pablo ha Silas oho Lidia rógape , ha ohecha rire pehẽngue kuéra Jesús reroviahápe ha omokyreʼỹ rire chupe kuéra , oho upégui .
Ohokuévo Pablo ha Silas ohasa Anfípolis ha Apolonia rupi , ha upéi oguahẽ Tesalónicape , judío kuéra tupaópe .
Pablo jepi guáicha oho judío kuéra tupaópe , ha pytuʼuha árape mbohapy semána pukukue , oñoñeʼẽ api hendive kuéra , oiporúvo Tupã kuatiañeʼẽ .
Omyesakã chupe kuéra , pe Mesías omano vaerã , ha omano rire oikove jey vaerã hague . Heʼi chupe kuéra : — Upe Jesús che amyerakuãva peẽme hína upe Mesías .
Oĩ Israelguáva Jesús reroviaha ha oñemoirũva Pablo ha Silas ndive . Oguerovia avei heta griégova omombaʼe guasúva Tupãme , ha heta kuña , ipoguasúva rehegua .
Kóva katu opicha eterei umi Israelgua ogueroviaʼỹvape , ha ombyaty mbaʼe vai apoha reko rei , ojapo haguã sarambi pe távare . Ondyry avei Jasón rógare oguenohẽ haguã upégui Pablo ha Sílaspe ha omoĩ tetãgua pópe ,
ha ndojuhúima ramo chupe kuéra upépe , oguerotyryry hikuái Jasón ha ambue oñopehẽnguévape upe tavagua ruvicha kuéra rendápe , osapukáivo : — Koʼã kuimbaʼe , oporomyangekói vaekue yvy jerekuévo , ou koʼápe avei ,
ha Jasón omoguahẽ chupe kuéra hógape . Haʼe kuéra opuʼã hína Romagua ruvicha guasúre , heʼívo oĩha ambue mburuvicha guasu , aipo Jesús .
Ohendúvo koʼã mbaʼe , umi tetãgua ha mburuvicha kuéra avei oñemondýi .
Jasón ha umi ambue katu ohepymeʼẽ hese kuéra , ha opoi hikuái chugui kuéra .
Pyhare vove , Jesús reroviaha pehẽngue kuérava omondo pyaʼe Pablo ha Sílaspe Berea gotyo . Oguahẽvo , oho hikuái judío kuéra tupaópe .
Koʼã Israelguáva , imbaʼe porãvéva umi Tesalónica guávagui , oguerohory ipyʼaite guive upe ñeʼẽ , ha arakoʼẽre oipyguara Tupã kuatiañeʼẽ ohecha haguã añetépa umi ojeʼéva .
Upéicha rupi , heta haʼe kuérava oguerovia , ha heta griégo kuérava avei oguerovia , kuñáva ha kuimbaʼéva .
Umi Israel guáva Tesalónicape oikóva katu , oikuaávo Pablo omyerakuãha hína Ñandejára Ñeʼẽ Beréape , oho ha ojapo avei upépe sarambi .
Jesús reroviaha pehẽngue kuérava katu , pyaʼe omondo Páblope yguasu rembeʼy gotyo , Silas ha Timoteo opyta aja Beréape .
Umi omoirũva Páblope oho hendive Atenas peve . Upéi ojevy oguerúvo iñeʼẽ Silas ha Timoteo peguarã , oñembyaty pyaʼe haguã hendive .
Pablo ohaʼarõ aja Aténaspe Silas ha Timotéope , ipochy eterei ohechávo upe táva henyhẽha tupã guaʼu raʼãngágui .
Upévare oñoñeʼẽ api judío kuéra tupaópe hendive kuéra ha ambue Tupãme omombaʼe guasúva ndive , ha oñoñeʼẽ api avei upe táva rokápe umi upépe ijatýva ndive .
Avei arandu kuéra epicúreova ha estóicova oñepyrũ oñoñeʼẽ api hendive . Oĩ heʼíva : — Mbaʼe piko heʼíta ñandéve ko tekove ñeʼẽngatu ? Ha oĩ heʼíva : — Oime vaerãko hína tupã mombyrygua myerakuãha . Péicha heʼi hikuái Pablo omyerakuãgui Jesús marandu porã ha jeikove jey rehegua .
Upérõ ogueraha hikuái chupe Areópagope ha oporandu hikuái chupe : — Ikatúpa jaikuaa mbaʼeichagua temimboʼe pyahúpa reru oréve ?
Ere niko oréve mbaʼe pyahu ore roikuaaʼỹva ha roikuaase mbaʼépa heʼise umíva .
Umi Atenasgua ha mombyrygua upépe oikóva niko , mbaʼe ipyahúva ohenduhárente voi oikóva .
Pablo opuʼã ijapytépe kuéra upe Areópagope ha heʼi : — Kuimbaʼe kuéra Atenasgua , opa umi ahechávare , ahecha kuaa peẽ perohoryha tupã nguérape .
Amaʼẽvo peẽ pemombaʼe guasuha rupi chupe kuéra , ajuhu peteĩ altar ojehaihápe koʼã ñeʼẽ : ‘ Pe Tupã ojekuaaʼỹvape . ’ Upe peẽ peikuaaʼỹre pemombaʼe guasúvare aju añeʼẽvo peẽme .
Pe Tupã ojapo vaekue yvy ha opa mbaʼe ipype oĩva , upéva hína yvy ha yvága Jára . Ndoikói tupao yvypóra po rupi ijapopyrépe ,
ha noikotevẽi avave ojapo hese mbaʼeve , ko haʼe voi omeʼẽva ñandéve , jeikove , pytuhẽ ha opa mbaʼe .
Peteĩ kuimbaʼégui añónte ojapo haʼe opa tetã nguéra , oiko haguã yvy ári , ha heʼi chupe kuéra arakaʼépa ha moõpa oikóta ,
ikatu haguã oheka Tupãme ha ku jepovyvýpe ramo guáicha ojuhu mbaʼe chupe , añete ramo jepe Tupã noĩri mombyry ñande hegui .
Tupãme niko jaiko , jakuʼe ha jaikove , heʼi haguéicha avei pene ñeʼẽ yvoty apohárava , heʼi ramo guare : ‘ Tupã ñemoñare hína ñande . ’
Aipórõ , Tupã ñemoñare ñande rekópe , nañaimoʼãi vaerã Tupã ojoguaha umi taʼãnga óro , pláta térã itágui guápe .
Tupã yma oheja reínte vaekue yvypóra kuéra kuaaʼỹ , koʼágã katu heʼi opavavépe opa rupi ojevy haguã haʼe gotyo ,
Tupã omoĩ haguére peteĩ ára ombojovake haguã opa yvypórape teko jojápe , peteĩ kuimbaʼe rupi , haʼe oiporavo vaekue , ha upéva ohechauka opavavépe omoingove jeývo chupe .
Ohendúvo upe jeikove jey omanóva apytégui rehegua , oĩ oñembohorýva hese , ha oĩ heʼíva chupe : — Ágã upéinte rohendu jeýne reñeʼẽvo oréve koʼã mbaʼére .
Upémarõ Pablo oheja chupe kuéra .
Oĩ katu ohóva hendive ha oguerovia . Umíva apytépe oĩ Dionisio , haʼe peteĩ Areópago pegua kuérava , peteĩ kuñakarai hérava Dámaris avei , ha ambueve kuérava .
Upe rire Pablo osẽ Aténasgui ha oho Coríntope .
Upépe ojejuhu peteĩ Israelguáva Áquila hérava ndive , Pontoguáva . Nda aréi raʼe Áquila ha hembireko Priscila oguahẽ hague Itáliagui . Upégui osẽ vaerã raʼe Roma ruvicha guasu Claudio heʼi haguére opa Israelguáva osẽ vaerãha Rómagui . Pablo oho hendápe kuéra ,
ha ombaʼapógui avei Pábloicha óga ao apópe , opyta hendive kuéra ombaʼapo haguã oñondive .
Oguahẽvo pytuʼuha ára Pablo oho jepi judío kuéra tupaópe ha oñeʼẽ oñehaʼãvo ogueroviaka Israelgua ha Israelguaʼỹvape avei .
Silas ha Timoteo oguahẽvo Macedóniagui , Pablo oñemeʼẽmbaite omyerakuãvo upe ñeʼẽ ha ohechaukávo Israelguávape Jesús haʼeha upe Mesías .
Haʼe kuéra katu oñemoĩ hese ha oñeʼẽ reity chupe . Upérõ Pablo oityvyro ijao techaukahárõ , ha heʼi chupe kuéra : — Pende ári hoʼáta peñehundi ramo . Upéva na che ndive véima . Águi ahátama Israelguaʼỹvape .
Osẽ pe judío kuéra tupaógui ha oho peteĩ kuimbaʼe Ticio Justo hérava , Tupãme omombaʼe guasúva rógape , ha oĩva judío kuéra tupao ykére .
Ha Crispo , upépe omyakãva , opa hogagua kuéra ndive oguerovia Ñandejárape . Ha heta Corintoguáva avei , ohendúvo pe ñeʼẽ , oguerovia ha oñemongaraika .
Peteĩ pyharépe , Ñandejára heʼi Páblope peteĩ jechaukápe : “ Ani rekyhyje , emyerakuãnte reikóvo upe ñeʼẽ ha ani rerokirirĩ .
Che aimégui ne ndive , ndaipóri opoko vaerã nde rehe ojapo haguã nde rehe ivaíva , che retãgua niko heta eterei hína kóva ko távape . ”
Aipórõ Pablo opyta áño imédio Coríntope omyasãivo ijapytépe kuéra Ñandejára Ñeʼẽ .
Galión Acaya sãmbyhyhárarõ guare katu , Israelguáva oñembyaty ha opuʼãmba Pablo rehe , ogueraha chupe mbojovakehápe ,
ha heʼi sãmbyhyhárape : — Ko kuimbaʼe ogueroviaukase opavavépe omombaʼe guasu vaerãha Tupãme , ore rembiapoukapy heʼiʼỹháicha .
Pablo oñeʼẽtama hína ha Galión heʼi Israelgua kuérape : — Tembiapo vai térã porojuka rire ramo , pohendu vaerã moʼã hekópe , peẽ Israelguáva ,
Ñeʼẽ térã pene rembiapoukapy ramo katu , pejehecha peẽ , che ndaike moʼãi upévape .
Ha omosẽ chupe kuéra .
Upémarõ umi greciagua ipojái upe judío kuéra tupao upépe omyakãvare , Sóstenes rehe , ha oinupã hikuái upépe voi . Galión katu ohejánte oiko ha ndo jepyʼapýi mbaʼevére .
Pablo opyta gueteri heta ára Coríntope . Upéi omomaitei paha Jesús reroviaha pehẽnguévape ha Priscila ha Áquila ndive ojupi várkope Siria gotyo . Cencréaspe oñemyakã perõ ojapo haguã iñeʼẽ omeʼẽ vaekue Tupãme .
Oguahẽvo hikuái Éfesope , Pablo oheja Priscila ha Aquílape ha oho judío kuéra tupaópe . Upépe oñeʼẽ Israelgua upépe ijatýva ndive .
Haʼe kuéra ojerure chupe opyta areve haguã , ha ndopytaséi ,
heʼi uvei chupe kuéra omomaiteipahávo : Tupã oipotárõ aju jeýta pohecha . Upéi Pablo ojupi várkope ha oho Éfesogui .
Oguahẽvo Cesaréape oho Jerusalénpe omomaiteívo iglésiape , ha upéi oho Antioquíape .
Aremi rire osẽ jey oho Galacia ha Frigia rupi omokyreʼỹvo umi Jesús reroviahápe .
Umíva umi árape oguahẽ Éfesope peteĩ Israelguáva hérava Apolo , Alejandriagua . Oñeʼẽ kuaa eterei ha oikuaa porã Tupã kuatiañeʼẽ nguéra .
Oikuaáma Ñandejára rape ha oñeʼẽ kyreʼỹ eterei , oporomboʼe sakã porãvo Jesús guiguáre , Juan oporomongarai reheguánte jepe upe oikuaáva .
Apolo oñemoĩ oñeʼẽ kyhyjeʼỹre judío kuéra tupaópe . Ohendu vove chupe Priscila ha Áquila ogueraha chupe haʼeñoháme ha omyesakã porãve chupe upe Tupã rape .
Apolo ohasase ramo guare Acáyape , Jesús reroviaha pehẽngue kuérava oguerohory , ha ohai kuatiañeʼẽ umi upepegua Jesús reroviahápe , omoguahẽ porã haguã chupe . Oguahẽvo Acáyape oipytyvõ porã umi Tupã pyʼa porã rupi oguerovia vaekuépe .
Opavave renondépe niko ombohovái umi Israelguávape , ohejávo chupe kuéra oikuaaʼỹre mbaʼépa heʼíta , ha oiporu pype Tupã kuatiañeʼẽ nguéra , ohechauka Jesús haʼeha upe Mesías .
Apolo oĩ aja Coríntope , Pablo ohasa yvyty paʼũ rupi ha oguahẽ Éfesope . Upépe ojuhu heta Jesús reroviahápe .
Oporandu chupe kuéra : — Oñemeʼẽ piko peẽme Espíritu Santo perovia ramo guare ? Haʼe kuéra heʼi : Norohendúiva oĩha aipo Espíritu Santo .
Pablo oporandu chupe kuéra : — Mbaʼeichagua ñemongarai rupi piko peñemongarai raʼe ? Haʼe kuéra heʼi : — Juan ñemongarai rupi .
Pablo heʼi chupe kuéra : — Juan añete omongaraíva umi ojevývape Tupã gotyo , opáichavo heʼíva chupe kuéra oguerovia haguã upe ou vaerãme haʼe rire , heʼise Jesúspe .
Ohendúvo kóva oñemongaraika hikuái Ñandejára Jesús rérape ,
ha Pablo omoĩvo ipo hese kuéra , ou avei hiʼári kuéra Espíritu Santo , ha oñeʼẽ ñeʼẽ ojekuaaʼỹvape ha ohenduka pe Ñandejára heʼíva haʼe kuéra rupi .
Haʼe kuéra vaekue 12 kuimbaʼe rupi .
Mbohapy mése aja Pablo oho judío kuéra tupaópe ha upépe omyerakuã upe ñeʼẽ kyhyjeʼỹre ha oñehaʼã ogueroviauka opavavépe Tupã remisãmbyhy rehegua .
Oĩ jepe oñembopyʼa hatãva ha ndogueroviaséiva , oñeʼẽ vai uvei opavave renondépe upe Tape Pyahúre . Upérõ Pablo ojei chugui kuéra ha ogueraha umi Jesús reroviahápe , oporomboʼehápe aipo Tirano , Upépe oñemoñeʼẽ opa ára ,
ha upéicha ojapo mokõi áño pukukue . Upéicha rupi , opa oikóva Asia rupi , Israelguáva ha Israelguaʼỹva , ohendu Ñandejára ñeʼẽ .
Ha Tupã ojapo hechapyrã tuicháva Pablo rupi .
Umi pañuélo ha ao ojáva hetére jepe ojeraraha hasývape , ha koʼãva okuera imbaʼasýgui , ha umi mbaʼe pochy osẽ chugui kuéra .
Ha umi Israelguáva oikóva táva rokáre omosẽvo mbaʼe pochy kuéra , oiporuse upevarã Ñandejára Jesús réra . Aipórõ heʼi umi mbaʼe pochýpe : “ Jesús , Pablo omyerakuãva rérape , haʼe peẽme pesẽ haguã ! ”
Péicha ojapo jepi umi 7 paʼi ruvicha Israelguáva , Esceva hérava , raʼy .
Peteĩ jey katu upe mbaʼe pochy heʼi chupe kuéra : “ Aikuaa Jesús ha mávapa Pablo , ha peẽ piko máva ? ”
Upérõ pe kuimbaʼe oguerekóva mbaʼe pochy ojeity hiʼári kuéra ha imbarete etereivégui ipuʼaka opavavére , ha vaikuépe oguereko , okañy meve ha osẽ upégui opívo ha ojekutupa pyre .
Opa umi oikóva Éfesope , Israelguáva ha Israelguaʼỹva , oikuaávo upéva , okyhyje eterei . Upéicha herakuãve ohóvo Ñandejára Jesús réra .
Heta Jesús reroviaha avei oguahẽ jepi oñemombeʼúvo opavave renondépe opa hembiapo vaikuégui ,
ha heta paje apohare ogueru ikuatia ñeʼẽ nguéra ha ohapypa opavave rovake . Ojepapávo umi kuatiañeʼẽ repykue ojejuhu ohupytyha 50.000 pláta pehẽngue .
Aipórõ Ñandejára ñeʼẽ iñasãi ohóvo ha ohechauka ipokatu .
Koʼã mbaʼe rire Pablo oñembopyʼa peteĩ ohóvo oporohecha Macedóniape ha Acáyape , ha ohasavévo Jerusalén peve . Heʼi avei Jerusalénpe oho rire oho vaerãha Rómape .
Upérõ omondo Macedóniape mokõi ipytyvõhára , Timoteo ha Erasto , haʼe opyta mive aja Ásiape .
Umíva umi árape oiko peteĩ sarambi guasu Éfesope upe Tape Pyahúre .
Upéva ojapo aipo Demetrio , ojapóva plátagui tupã kuñáva Artemisa tupao raʼãnga , ha omboviru hetáva umi hendive ombaʼapóvape .
Ombyaty aipórõ chupe kuéra , ambue kuéra umichagua tembiapópe oikóva ndive , ha heʼi chupe kuéra : “ Karai kuéra , peẽ peikuaa ñande rekove osãingoha ko tembiapóre .
Peẽ katu pehecha ha pehendu , upe Pablo heʼiha oikóvo tupã nguéra yvypóra rembiapokue ndahaʼeiha Tupã , ha upéicha ogueroviaka hetápe , nda Éfesope añói , haimete opa Asia pýre avei .
Kóva ivai eterei , ikatu niko ohundi ñane ñemuha ha ñane Artemisa guasu ete tupao naherakuãvéi , ha ndojeapovéi mbaʼeve ramo ñane Artemisa guasu ete oñemombaʼe guasúva opa Asia ha yvy jerekuévo . ”
Ohendúvo kóva ipochy eterei hikuái ha osapukái joa : “ Tojererohory Efesogua kuéra Artemisa ! ”
Oiko peteĩ sarambi guasu opa rupi upe tavapýre . Ondyry hikuái Gayo ha Aristarco rehe , mokõi kuimbaʼe Macedoniagua omoirũva Páblope ha oguerotyryry pe judío kuéra tupao .
Pablo oikese moʼã upépe oñeʼẽ haguã chupe kuéra , umi pehẽngue Jesús reroviaha katu ndohejái .
Umi Asia ruvicha kuéra apytépe avei oĩ Pablo irũ teéva , heʼikáva chupe ani haguã oike upépe .
Upe aja upe ñembyatýpe oĩ osapukáiva peteĩ mbaʼe , ha ambuéva ambue , ipyʼa tarovapágui hikuái , ha hetave oĩ ndoikuaáiva maerãpa ijaty raʼe .
Alejándrope umi Israelguáva omyaña ha ombohasa tenonde oñeʼẽ haguã hese kuéra . Alejandro ohasa ha omopuʼã ipo omokirirĩ haguã chupe kuéra oñeʼẽ haguã Israelgua rehehápe tetãgua renondépe ,
ha ohecha kuaávo haʼe Israelguaha , osapukái joa hikuái mokõi óra pukukue : “ Tojererohory Efesogua kuéra Artemisa ! ”
Pe mbaʼe haihára táva pegua , ikatúmarõ oporomokirirĩ , heʼi : “ Efesogua kuéra ! Opavave oikuaa porã , ko táva oĩha oñangareko haguã tupã guasu Artemisa tupaóre ha haʼãnga yvágui hoʼa vaekuére .
Ndaipórigui avave ikatúva heʼi ndaupeichaiha , peñembopyʼa guapy , ha ani pejapo mbaʼeve pemaʼẽ porãʼỹre .
Koʼã kuimbaʼe peru vaekue niko nomomarãi pe tupao ha noñeʼẽ vaíri vaekue ñane tupãre .
Demetrio ha hendive ombaʼapóva oguerekórõ heʼi vaerã hapicháre , oĩ mbojovakehára kuéra , toho hendápe kuéra ha peteĩ-teĩ toñeʼẽ ijehe .
Ha peẽ pejeruresérõ ambue mbaʼe , oñeñeʼẽ vaerã upévare peteĩ ñembyaty hekopeguávape .
Ko jajapo vaekuére ikatu ojeʼe ñande rehe japoromopuʼãha . Ndajarekói mbaʼeve jaʼe vaerã oñeporandúrõ ñandéve ko sarambi guasu jajapo vaekuére . ”
Heʼipávo upéva , omondo opavavépe .
Opa rire pe sarambi guasu , Pablo ohenói umi Jesús reroviahápe oheko mboʼe haguã chupe kuéra . Upéi heʼi imaitei ha oho Macedóniape .
Oguahẽ oporohechávo opa umi henda rupi ha omokyreʼỹ porã iñeʼẽme umi pehẽngue Jesús reroviahápe . Upéi oguahẽ Gréciape .
Upépe opyta mbohapy mése . Ojupítama várkope oho haguã Siria gotyo , ha oikuaa Israelgua kuérava oñemoĩ hague peteĩ ñeʼẽme ojeity haguã hiʼári . Upévare oñembopyʼa peteĩ ojevy haguã yvy rupi , ohasa jeývo Macedonia rupi .
Omoirũ chupe Sópatro Bereagua , Pirro raʼy , ha Aristarco ha Segundo Tesalonicagua , Gayo Derbegua , Timoteo , ha avei Tíquico ha Trófimo , umíva Asiagua .
Koʼã ore pehẽngue kuéra oñemotenonde ha ore raʼarõ Tróadepe .
Ore , ohasa rire umi ára ojeʼuha mbuja oñembovuʼỹva , rosẽ Filíposgui várkope , ha 5 ára haguépe rohupyty chupe kuéra Tróadepe . Upépe ropyta 7 ára .
Semána pegua ára peteĩháme roñembyaty roipeheʼã haguã mbuja , ha Pablo oñeʼẽ umi Jesús reroviahápe . Osẽ vaerãgui upe ára ambuépe , ombopukuve iñeʼẽ pyhare pyte peve .
Roñembyaty peteĩ koty yvate guápe oĩháme heta mbaʼe rendy ,
ha peteĩ mitã rusu hérava Eutico oguapy hína ovetãme . Pablo oñeʼẽ pukúgui pe mitã rusu hopehýi eterei ha ipahápe ikeraite hoʼa pe koty joʼa mbohapyhágui , ha omopuʼã hikuái heʼõnguéma .
Upérõ Pablo oguejy , ojepyso pe mitã rusu retekue ári ha oñañuã chupe . Ha heʼi Jesús reroviaha ipehẽngue kuérape : — Ani peñemondýi , oikovéko !
Upéi Pablo ojupi jey , oipeheʼã pe mbuja , hoʼu ha oñeʼẽve koʼẽmba peve . Upéi oho .
Pe mitãme katu ogueraha jey hikuái hekove , ha upéva omokyreʼỹ eterei chupe kuéra .
Roñemotenonde ha roho Aso peve rohupi haguã Páblope , haʼe ohose haguére yvy rupi .
Rojojuhúvo hendive Ásope , ojupi ore ndive ha roho Mitilénepe .
Rosẽ upégui ha upe ára ambuépe rohasa Quío renondépe ha roguahẽ peteĩ ára rire Sámospe , várko oñembojahápe . Ohasa rire ára ambue roguahẽ Milétope ,
Ojejapo péicha , Pablo ndohasaséi haguére Éfeso rupi ani haguã hiʼare eterei Ásiape , oguahẽse pyaʼe niko Jerusalénpe , ikatukue jave oĩ haguã upépe Pentekostés árape guarã .
Oĩ aja Milétope Pablo ohenoika myakãhárava Jesucristo iglésia Éfeso peguápe .
Oguahẽvo hikuái , heʼi chupe kuéra : “ Peẽ peikuaa mbaʼéichapa aiko , aju ypy guive Ásiape .
Opa ára aiko pende apytépe Ñandejára rembiguáirõ ajejapoʼỹre , heta tesay ha heta jehasa asy paʼũme , oúva che ári umi Israelguáva guio .
Opáichavo , ndahejái vaekue amyerakuãʼỹre peẽme opa mbaʼe iporãtava peẽme guarã , pomboʼévo opavave renondépe ha pende róga kuéra rupi .
Israelguáva ha Israelguaʼỹvape haʼe vaekue ojevy haguã Tupã gotyo ha oguerovia Ñandejára Jesúspe .
Ha ágã aha Jerusalénpe , Espíritu heʼígui chéve , aikuaaʼỹre che raʼarõva upépe .
Peteĩ mbaʼénte aikuaa , opa táva ahaha rupi , Espíritu Santo heʼi chéve che raʼarõha koty ypytũ ha heta jehasa asy .
Che katu nambyasýi che rekove , ikatúma guive añani pyʼa rory reheve ipahaite peve . Ha ajapo upe tembiapo omeʼẽ vaekue chéve Ñandejára Jesús amyerakuãvo Tupã rayhu marandu porã .
Ha ágã aikuaa porã , mavave peẽ amyerakuã vaekuépe Tupã remisãmbyhy , nda che recha moʼã veimaha .
Upévare haʼese peẽme ko árape , ndoʼaiha che ári mbaʼeve ikatúva ojehu peẽme ,
ndahejái haguére amyerakuãʼỹre peẽme opaite Tupã rembipota , añomiʼỹre pende hegui mbaʼeve .
Upévare peñangareko pende jehe , ha peñangareko opa ovecha atýre Espíritu Santo pene moĩ haguépe herekuárõ Jesucristo iglésiape , haʼe ojogua vaekue huguy teépe .
Aikuaa , che aha rire outaha ambue , aguara guasu ñarõicha ohundisétava Jesús iglésia .
Pende apytépe voi opuʼã vaerã oporomboʼéva japúre , ogueraha haguã hapykuéri umi Jesús reroviahápe .
Peñeñangarekóke : Pene manduʼa mbohapy áño pukukue , ára ha pyharépe , ndahejái hague poheko mboʼeʼỹme che resay che rováre peteĩ-teĩme .
Koʼágã , che pehẽngue kuéra , poheja Tupã ha imborayhu ha ñeʼẽ pópe . Haʼe ipokatu pene mongakuaa haguã pende espíritupe ha omeʼẽ haguã peẽme opa heʼi vaekue omeʼẽtaha Tupã mbaʼévape .
Ndaipotái vaekue che mbaʼerã avaveichaguáva viru térã ao .
Upéva rangue , peikuaa porã ambaʼapo hague che po teépe , ahupyty haguã che ha umi che ndive oĩva rekotevẽ .
Opa ára pomboʼe vaekue ñambaʼapo ha ñaipytyvõ vaerãha oikotevẽvape , ñane manduʼávo pe Ñandejára Jesús heʼi vaekuére : “ Javyʼave ñameʼẽvo , ñandéve oñemeʼẽrõ guágui . ”
Heʼipa rire koʼã mbaʼe , Pablo oñesũ ha oñemboʼe hendive kuéra .
Opavave hasẽ ha ohetũ ha oñañuã Páblope .
Ha ipyʼa ñembyasy eterei heʼi haguére chupe kuéra ndohecha moʼã veimaha chupe . Upéi omoirũ hikuái chupe várko peve .
Rohejávo pehẽngue kuéra Jesús reroviahápe , rojupi várkope ha roho ropiaʼỹre Cos peve ha upe ára ambuépe Ródaspe ha upégui Pátarape .
Pátarape rojuhu peteĩ várko ohóva Feníciape ha upévape rojupi .
Rohasávo rohecha Chipre , ha rohejávo ore asu gotyo , roho Siria peve . Ha pe várko oheja vaerãgui mbaʼe pohýi Tírope , roike upépe .
Rojuhu umi Jesús reroviahápe ha ropyta hendive kuéra 7 ára . Haʼe kuéra , omomarandu rupi Espíritu , heʼi Páblope ndohói vaerãha Jerusalénpe .
Ohasa rire umi 7 ára katu rosẽ . Opavave , hembireko ha imitã nguéra reheve ore moirũ táva roka peve ha upépe y rembeʼýpe roñesũ ha roñemboʼe .
Upéi roñomomaitei paha ha rojupi várkope ha haʼe kuéra ojevy hógape .
Romohuʼã ore jeho várkope , Tiro guive Tolemaida peve . Upépe roñomomaitei pehẽngue kuéra Jesús reoriahápe ha ropyta upépe peteĩ ára .
Upe ára ambuépe rosẽ ha roguahẽ Cesaréape ha roho Felipe , marandu porã myerakuãha rógape , oipytyvõva apóstol kuérape , ha ropyta hendive .
Felipe itajýra 7 , omendaʼỹva ha maranduhárava .
Ojapóma heta ára roimeha upépe ha oguahẽ Judéagui peteĩ maranduhára hérava Agabo .
Oguahẽvo ore rendápe ipojái Pablo kuʼa jokuaháre , ojepokua ha ojepykua pype , ha heʼi : — Espíritu Santo heʼika , Jerusalénpe umi Israelguáva ojokuataha péicha ko kuʼa jokuaha járape , ha omoĩtaha mombyryguáva poguýpe .
Rohendúvo kóva , ore ha umi Cesareagua rojerure Páblope ani haguã oho Jerusalénpe .
Pablo katu heʼi : — Mbaʼére piko pene rasẽ ha pe che mbopyʼa mbyasy ? Che aime , ndahaʼéi ajepokua ha ajepykua haguãicha añónte , amano haguãicha uvei katu Jerusalénpe Ñandejára Jesús rayhupápe .
Ndaikatúima ramo romovã , roheja chupe , roʼévo : — Tojejapo Ñandejára rembipota .
Upe rire , roñembosakoʼi ha roho Jerusalénpe .
Ore moirũ Jesús reroviaha Cesarea guáva . Umíva ore reraha peteĩ Chipregua Mnasón hérava rógape . Upéva , peteĩ are guivéma Jesús reroviaha ha ore rereko hógape .
Roguahẽvo Jerusalénpe pehẽngue kuéra Jesús reroviaha ovyʼa eterei .
Upe ára ambuépe Pablo oho ore ndive Santiago rendápe ha upépe oĩ avei opa Jesús iglésia myakãhára .
Pablo omomaitei chupe kuéra ha upéi omombeʼu opa mbaʼe Tupã ojapo vaekue haʼe rupi umi Israelguaʼỹva apytépe .
Ohendúvo , omombaʼe guasu hikuái Tupãme , ha heʼi Páblope : — Néi , ore pehẽngue , rehecháma umi Israelguáva apytépe oĩha heta eterei Jesús reroviaha ha opavave heʼi jey-jey tekotevẽha ojejapo Moisés rembiapoukapy .
Ha ojeʼe chupe kuéra nde ereha , opa Israelgua tetã ambuépe oikóvape , Moisés rembiapoukapýgui ojeheja vaerãha , ha ere nombyapiʼo vaerãiha imitã nguérape ha opoi vaerãha umi ñande jaipokuaávagui .
Mbaʼépa oĩ kóvagui ? Katuete niko ojekuaáta reju hague .
Iporãve rejapo péicha : Oĩ ore apytépe irundy kuimbaʼe ojapo vaerã iñeʼẽ omeʼẽ vaekue Tupãme .
Eraha ne ndive , eñemopotĩ hendive kuéra ehepymeʼẽ hese kuéra , haʼe kuéra oñeñapĩka haguã . Péicha opavave ohecháta na añeteiha pe ojeʼéva nde rehe , rejapoha uvei pe tembiapoukapy .
Umi Israelguaʼỹva oguerovia vaekuépe rohaíma kuatiañeʼẽ romombeʼuhápe upe jaʼe vaekue : Ndoʼúi vaerã soʼo oñekuaveʼẽ vaekue tupã guaʼu kuérape , térã soʼo huguy reheve , térã tymba ojahogáva roʼokue ha ojejoko vaerã menda hekopeguaʼỹvagui .
Upérõ Pablo ogueraha umi irundy kuimbaʼépe , ha upe ára ambuépe oñemopotĩ hendive kuéra . Upéi oike Tupaópe oikuaa haguã arakaʼépa opáta umi ára ojejapo haguã pe ñeʼẽ meʼẽ , heʼise , arakaʼépa peteĩ-teĩ haʼe kuérava ogueru vaerã ikuaveʼẽmby .
Omoguahẽtama ramo huʼãme umi 7 ára , oĩ Israelgua Asiaguáva ohecháva hikuái Páblope Tupaópe ha omopuʼã hese opavavépe . Ondyry hikuái Páblore ,
osapukáivo : Israelguáva kuéra , ore pytyvõke ! Ko kuimbaʼe hína upe oikóva opa rupi oñeʼẽ vai ñane retãre , Moisés rembiapoukapýre ha ko Tupaóre . Upéva ári koʼágã omoinge kuri Tupaópe griégovape , omomarãvo ko óga marangatu .
Upéva heʼi hikuái ohecha haguére upe mboyve Páblope upe távape Trófimo Efesogua ndive , ha oimoʼã Pablo ogueraha raʼe chupe Tupaópe .
Umi tavagua oñemondyipa ha opavave ou ñaniháme . Ipojái Páblore , oguerotyryry okápe ha omboty pyaʼe Tupao rokẽ .
Ojukátama hikuái , ha pe mburuvicha Romagua oñemomarandu oikoha sarambi guasu táva Jerusalénpe .
Upe mburuvicha ombyaty iñorãirõhára huvicha kuéra reheve ha oho pyaʼe oñeimeháme . Ohechávo hikuái pe mburuvicha ha ñorãirõhára kuérape , noinupãvéi Páblope .
Upérõ pe mburuvicha oñemboja , ipojái Páblore ha oipokuauka kadénape . Upéi oporandu mávapa ha mbaʼépa ojapo raʼe .
Ha osapukái joavypa hikuái , ha pe mburuvichápe nahesakãi mbaʼeve , upe ayvu oikóvagui . Upéicha rupi oguerahauka chupe ñorãirõhára kuéra rógape .
Oguahẽvo hikuái pe ñorãirõhára róga jupiha renondépe , umi ñorãirõhára ohupi Páblope ijatiʼýre , iñarõ itereígui umi tavagua .
Opavave osapukái hapykuéri : “ Tomano ! ”
Pablo oñemoingekuévoma heʼi upe mburuvichápe : — Ikatu piko añeʼẽmi ne ndive ? Upe mburuvicha heʼi chupe : — Reñeʼẽ kuaa piko griégo ñeʼẽme ?
Aipórõ piko ndahaʼéi nde upe Egiptogua nda aréi opuʼã vaekue ha oho yvy ojeikoʼỹháme 4.000 porojukahára reheve ?
Pablo heʼi chupe : — Che hína Israelguáva , Tarso Ciliciagua , táva itenondéva . Ehejamína tañeʼẽ chupe kuéra :
Pe mburuvicha oheja chupe , ha Pablo oñemboʼy umi jupihápe ha ipópe omokirirĩ opavavépe . Okirirĩmbávo , oñeʼẽ chupe kuéra hebréo ñeʼẽme , heʼívo :
“ Che pehẽngue ha che ru kuéra , pehendu ko haʼéva che jehe . ”
Ohendúvo oñeʼẽha chupe kuéra hebréo ñeʼẽme okirirĩve hikuái . Pablo heʼive :
“ Che niko Israelgua , aikove ypy vaekue Társope , Cilíciape , opáichavo akakuaa koʼa Jerusalénpe , ha che mboʼehára vaekue Gamaliel , che mboʼe vaekue ñande ru kuéra ypykue rembiapoukapy heʼiháicha . Añehaʼãmbaite vaekue aiko Tupã rapére che pyʼaite guive , opa peẽ pejapoháicha gueteri koʼagãite peve .
Ymave apuʼã ñarõ eterei vaekue umi Tape Pyahu oipykúivare , aipokua ha aipykua ha amoinge koty ypytũme , tahaʼe kuimbaʼe térã kuña .
Paʼi kuéra ruvicha ha opa myakãhára oikuaa porã kóva . Haʼe kuéra omeʼẽ vaekue chéve kuatiañeʼẽ ñane pehẽngue kuéra Israelgua Damasco guávape guarã , ha aha upépe ahekávo umi Jesús reroviahápe ha arúvo Jerusalénpe oñenupã haguã . ”
Ha ahávo che rape rupi , Damasco ypýpema , asaje pyte rupi , peteĩ mbaʼe rendy ne mbaretéva oúva yvágagui , omimbipa sapyʼa che jerekuévo ,
ha haʼa yvýre . Ahendu peteĩ heʼíva chéve : ‘ Saulo , Saulo , mbaʼére piko reñemoĩ che rehe ? ’
Aporandu : ‘ Máva piko nde , che Jára ? ’ Ha pe oñeʼẽva heʼi chéve : ‘ Che hína Jesús Nazaretgua upe nde reñemoĩha . ’
Umi ohóva che ndive ohecha pe mbaʼe rendy ha nohendúi upe chéve oñeʼẽvape .
Che aporandu : ‘ Mbaʼépa ajapo vaerã che Jára ? ’ Ha Ñandejára heʼi chéve : ‘ Epuʼã ha tereho Damasco peve . Upépe ojeʼéta ndéve opa rejapo vaerã . ’
Upe tesape rendy che reja ahechaʼỹre ha upévare che irũ nguéra che reraha che pógui Damasco peve .
Upépe oĩ vaekue peteĩ karai hérava Ananías , imarangatúva ha ojapóva hekópe Moisés rembiapoukapy . Opa Israelguáva oikóva Damáscope oñeʼẽ porã hese .
Ananías ou che rendápe ha oguahẽvo heʼi chéve : ‘ Che pehẽngue Saulo , terehecha jey . ’ Upévo ahecha jey ha ahecháma chupe .
Upéi heʼi : “ Tupã ñande ru ypykue Jára nde poravo reikuaa haguã hembipota , ha rehecha haguã imarangatúvape ha rehendu haguã iñeʼẽ ijurúgui voi .
Nde niko reñeʼẽta hese opa yvypórape ha remombeʼúta opa rehecha ha rehendu vaekue .
Ha koʼágã ani rehaʼarõve . Epuʼã , eñemongaraika ha eñemopotĩ ne angaipágui , rehenóivo Ñandejára réra . ”
Aju jeývo Jerusalénpe aha Tupaópe añemboʼévo , ha areko peteĩ jechauka .
Ahecha Ñandejárape heʼíva chéve : ‘ Esẽ pyaʼe koʼa Jerusaléngui , ndoikuaase moʼãigui hikuái mbaʼeve upe che rehe erévagui . ’
Che haʼe chupe : ‘ Che Jára , haʼe kuéra oikuaa porã che aha hague opa judío kuéra tupaoha rupi ha araha hague koty ypytũme opa umi nde rehe ojeroviávape ha ainupã hague chupe kuéra ,
ha ojukárõ guare hikuái ne rembiguái Esteban , nde rehehápe oñeʼẽ vaekuépe , che voi aime hague upépe , haʼévo iporãha ojejuka , ha añangareko hague umi ijukahare aóre . ’
Ñandejára katu heʼi chéve : ‘ Tereho katu , romondóta umi tetã mombyry guápe . ’ ”
Upe peve ohendu hikuái chupe , ha upe rire oñepyrũ osapukái joa : “ Upe kuimbaʼe omano vaerã ! Ehapoʼo chupe ko yvy árigui . ”
Osapukái hatãve hikuái ohóvo , oityvyro ijao kuéra ha omombo yvy tĩmbo yvytúre .
Upémarõ pe mburuvicha omoingeka Páblope ñorãirõhára rógape , ha heʼi toñenupã , omombeʼu haguã mbaʼérepa oñepuʼã hese .
Ha ojepokua rire oñenupã haguã , Pablo heʼi upépe oĩva ñorãirõhára ruvichápe : — Peẽ piko ikatu peinupã peteĩ Romaguávape , ha hiʼarive pembojovakeʼỹre chupe ?
Ohendúvo upéva , pe mburuvicha oho omombeʼu huvichápe heʼívo chupe : — Emaʼẽke upe rejapótavare , ko kuimbaʼe niko Romagua hína .
Upérõ pe mburuvicha oñemboja Páblore ha oporandu chupe : — Añete piko nde Romaguáva ? Ha Pablo heʼi chupe : — Upéicha .
Pe mburuvicha heʼi chupe : — Che heta ahepymeʼẽ vaekue aiko haguã Romaguávarõ . Pablo katu heʼi chupe : — Che haʼe aikove ypy guive voi .
Upémarõ umi oinupã moʼã vaekue , oheja chupe . Ha upe mburuvicha voi , ohecha kuaávo Romaguaha , okyhyje oipokua haguére .
Upe ára ambuépe , pe mburuvicha oikuaa porãségui , mbaʼépa pe ombojáva Israelguáva Pablo rehe , ojora chupe isãgui ha ombyatyka paʼi ruvicha kuéra ha opa umi mbojovakehára atyguávape . Upéi oguenohẽ Páblope ha omoĩ henondépe kuéra .
Pablo omaʼẽ umi mbojovakehára atýpe guávare , ha heʼi chupe kuéra : — Aiko vaekue koʼagãite peve pyʼa guapýpe Tupã renondépe .
Upérõ paʼi guasu Ananías heʼi umi Pablo ykére oĩvape oinupã haguã chupe ijurúpe .
Pablo katu heʼi chupe : — Tupã ne nupãta , tekove rova mokõi ! Nde reguapýrõ upépe che mbojovake haguã ñane rembiapoukapy heʼiháicha , mbaʼérepa ere añenupã haguã , ko ñane rembiapoukapy ndohejáiva upéva ojejapo ?
Umi oĩva upépe heʼi chupe : — Péicha piko reñeʼẽ reity Tupã paʼi guasúpe ?
Pablo heʼi : — Che pehẽngue kuéra , ndaikuaái kuri haʼeha paʼi guasu . Tupã kuatiañeʼẽ niko heʼi : ‘ Ani rejahéi Tupã sãmbyhyhárare . ’
Upéi ohecha kuaávo upe atýpe oĩha Saduséo kuérava ha oĩha avei fariséo kuérava , Pablo heʼi hatã : — Che hína fariséo , hogagua fariséova , añembojovake hína ahaʼarõgui jeikove jey omanóva apytégui .
Pablo heʼívo upéva , fariséo ha Saduséo kuérava oñepyrũ oñoñeʼẽ api , ha oiko joavy guasu upe atýpe .
Saduséova niko heʼi omanóva ndoikove jeyiha , ha ndaiporiha Tupã remimbou térã espíritu , fariséova katu oguerovia opa koʼã mbaʼe .
Opavave osapukaipa , ha oĩ Moisés rembiapoukapy mboʼeha fariséova , opuʼãva ha heʼíva : — Ko kuimbaʼe ndojapói mbaʼeve ivaíva . Oime vaerãko oñeʼẽ chupe raʼe peteĩ espíritu térã Tupã remimbou .
Upe sarambi tuichave ohóvo , ha pe mburuvicha okyhyje omboʼipárõ guarã hikuái Páblope . Upévare ohenoika ñorãirõhára kuérape oguenohẽ haguã chupe upégui ha ogueraha jey ñorãirõhára rógape .
Upe pyhare ambuépe Ñandejára ojechauka Páblope ha heʼi chupe : “ Néike Pablo ! Che myerakuã haguéicha koʼa Jerusalénpe , tekotevẽta avei che myerakuã Rómape . ”
Upe ára ambuépe oĩ Israelguáva oñemoĩva peteĩ ñeʼẽme ojuka haguã Páblope ha heʼi hikuái ñeʼẽ pohýi reheve , ndo karu moʼãiha ha ndoyʼu moʼãiha , ojuka peve chupe .
Hetave 40 kuimbaʼégui umi oñemoĩ vaekue upe ñeʼẽme .
Oho hikuái aipórõ paʼi umi ruvicha ha myakãhára kuéra Israelguáva rendápe , ha heʼi chupe kuéra : — Ore roʼe ñeʼẽ pohýi reheve roʼe ndo rokaru moʼãiha ha ndoroyʼu moʼãiha rojuka mboyve Páblope .
Koʼágã peẽ ha opa mbojovakehára aty pegua , pejerure mburuvichápe togueru chupe koʼẽrõ pene renondépe , ku peporandu porãvéta ramo guáicha chupe , ha ore rojukáta oguahẽ mboyve .
Pablo reindy memby katu oikuaa upéva ha oho ñorãirõhára kuéra rógape omomarandúvo chupe .
Pablo ohenói peteĩ umi ñorãirõhára ruvichávape , ha heʼi chupe : — Eraha ko mitã mburuvicha rendápe , oguerekógui heʼi vaerã chupe .
Pe ñorãirõhára ruvicha oho huvicha rendápe ha heʼi chupe . — Pe Pablo oĩva koty ypytũme che renói , ha ojerure aru haguã ne rendápe ko mitã , oguerekógui heʼi vaerã ndéve .
Pe mburuvicha ipojái pe mitã póre , ogueraha haʼeñoháme ha oporandu chupe : — Mbaʼépa erese chéve ?
Pe mitã heʼi chupe : — Israelguáva oñemoĩ peteĩ ñeʼẽme ojerurévo ndéve , reraha haguã koʼẽrõ Páblope mbojovakehára aty renondépe , ku oporandu porãvétarõ guáicha chupe .
Aníke rerovia chupe kuéra : Oĩ hína hetave 40 kuimbaʼégui ohape raʼarõva chupe ñemiháme , ha heʼi vaekue ojupe ñeʼẽ pohýi reheve ndo karu moʼãiha ha ndoyʼu moʼãiha ojuka peve Páblope . Ha ágã oĩma hikuái upépe ne ñeʼẽ raʼarõvonte .
Upérõ pe mburuvicha omondo upe mitãme , heʼívo chupe ani haguã heʼi avavépe omombeʼu hague chupe upéva .
Pe mburuvicha ohenói mokõi ñorãirõhára ruvichávape ha heʼi chupe kuéra ombosakoʼi haguã 200 ñorãirõhára yvy rupigua , 70 kavaju arigua , ha 200 kyse yvuku reheveguáva , oho haguã Cesaréape pyharéma ramo .
Ombosakoʼika avei kavaju Páblope guarã , ha heʼi ogueraha haguã hesãi ha mbaʼeve ojehuʼỹre chupe , sãmbyhyhára Félixpe .
Hendive kuéra omondo peteĩ kuatiañeʼẽ heʼíva :
Claudio Lisias , sãmbyhyhára Félix marangatu etépe : Che maitei .
Israelguáva ipojái vaekue ko kuimbaʼére ha ojukátama chupe . Aikuaávo haʼeha peteĩ Romaguáva , aipeʼa chupe ipoguýgui kuéra .
Aikuaaségui mbaʼépa pe ombojáva hikuái hese , araha Israel guáva aty renondépe ,
ha nipo hembiapoukapy kuéra reheguávante raʼe upe oñembojáva hese , ha ndaipóri mbaʼérepa ojejuka haguã , térã ojeguereko haguã chupe koty ypytũmente jepe .
Upéi aikuaa Israelguáva oñemoĩ hague peteĩ ñeʼẽme ojuka haguã chupe . Upévare amondo ndéve . Ha ajerure avei umi hese okaguaívape , heʼi haguã ne renondépe upe ombojáva hese .
Umi ñorãirõhára , ojeʼe haguéicha chupe kuéra , ogueraha Páblope pyhare Antípatrispe .
Upe ára ambuépe ñorãirõhára kuéra yvy rupigua ojevy hógape ha kavaju arigua oho hapére Pablo ndive .
Oguahẽvo Cesaréape , omeʼẽ hikuái pe kuatiañeʼẽ sãmbyhyhárape ha omoĩ avei ipópe Páblope .
Omoñeʼẽ rire pe kuatia , sãmbyhyhára oporandu moõguápa Pablo , ha oikuaávo Ciliciaguaha ,
heʼi chupe : — Rohendúta ou vove umi ne mombeʼúva . Upéi heʼi oñeñangareko hatã haguã hese Herodes róga guasúpe .
Paʼi guasu Ananías oguahẽ Cesaréape 5 ára haguépe . Hendive ou myakãhárava mbovymi , ha peteĩ poromombeʼuha hérava Tértulo . Koʼãva ou sãmbyhyhára rendápe omoĩ vai haguã Páblope .
Ojererúvo Pablo , Tértulo oñepyrũ omoĩ vai chupe heʼívo Félixpe : — Nde rehe ae , karai sãmbyhyhára , roguereko pyʼa guapy , ha ne arandu eterei rupi opa mbaʼe apópe , heta iporãva ojejapo ore retãme .
Opa koʼã mbaʼe rohupyty opa ára ha opa rupi , nde Félix marangatu ete rupive , ha rohecha kuaa ndéve ore pyʼaite guive .
Ani haguã romboʼare eterei , ajerure ndéve ore rendumi haguã .
Rojuhu ko kuimbaʼe , ku mbaʼasy vaichaha , ha opa rupi ko yvy jerekuévo omyasãiha joavy Israel guáva apytépe , ha haʼe voi hína nasaréno aty ruvicha .
Haʼe omomarãse kuri Tupao , ha upévare ore pojái hese , ha rombojovake moʼã ore rembiapoukapy heʼiháicha .
Mburuvicha Lisias katu oike ha oipeʼa ore hegui mbaretépe ,
heʼívo umi omombeʼúva chupe ou vaerãha ne rendápe . Nde voi ikatu reporandu chupe , reikuaa haguã añeteha opa umi roʼéva hese .
Umi Israelgua upépe oĩva , heʼi avei upéicha .
Pe sãmbyhyhára upérõ , ipópe heʼi Páblope oñeʼẽ haguã , ha Pablo heʼi : — Avyʼaite añeʼẽtagui che jehe ne renondépe , aikuaágui nde reporombojovakeha ko tetãme are guivéma .
Ndete voi ikatu rejuhu , ojapoha 12 árante aguahẽ hague Jerusalénpe , amombaʼe guasúvo Tupãme .
Ha ndajejuhúi hague añoñeʼẽ apívo avave ndive , térã amopuʼãvo sarambi Jerusalén pegua Tupaópe , térã judío kuéra tupaoha rupi térã ambue henda rupi táva ryepýpe .
Koʼãva ndaikatúi ohechauka mbaʼeve umi che rehe ombojávagui .
Kóva katu areko haʼe vaerã : Ambojeroviaha Tupã che ru kuéra ypykue Járape , aikóvo Tape Pyahúre , haʼe kuéra ombohérava aty hekopeguaʼỹ , aroviágui opa mbaʼe ojehai vaekue Tembiapoukapy ha Maranduhára kuéra kuatia ñeʼẽme .
Ha haʼe kuéraicha avei ajerovia Tupãre , umi omano vaekue oikove jey vaerãha , tahaʼe imarangatúva , tahaʼe heko añáva .
Upévare añehaʼã mante che reko potĩvo Tupã ha yvypóra kuéra renondépe .
Are aiko rire ambue henda rupi , ajevy che retãme ameʼẽvo tupãmbaʼe ha arúvo che mbaʼe kuaveʼẽ .
Ỹrõ , umi oĩva koʼápe teʼi oimépa ajapo raʼe ivaíva aimérõ guare Israelguáva mbojovakehára aty renondépe .
Ndahaʼéirõ ko haʼe hatã vaekue ijapytépe kuéra : ‘ Ko árape peẽ pe che mbojovake aroviágui oĩha jeikove jey omanóva apytégui . ’
Ohendúvo kóva Félix , oikuaa porãmava upe Tape Pyahu rehegua , ohejánte opa mbaʼe oĩháicha ha heʼi chupe kuéra : — Ou vove mburuvicha Lisias , aikuaa porãvéta kóva rehegua .
Ha Félix heʼi ñorãirõhára kuéra ruvichápe opytánte haguã gueteri Pablo iñembotypy , opáichavo toñembovevyive chupe , ha tojeheja iñirũ nguérape toñangareko hese .
Mbovymi ára rire oguahẽ jey Félix hembireko Drusila , Israelguáva ndive . Ohenoika Páblope ohendu haguã chugui Jesucristo rehegua jerovia .
Pablo katu oñeʼẽ jeiko hekópe , ivaívagui jejoko , ha ñeporandu ñande rekovekuére ipahápe oiko vaerãre . Upérõ Félix oñemondýi ha heʼi chupe : — Terehónte , ágã ijávo chéve rohenói jeýta .
Félix ohaʼarõ avei Pablo omeʼẽ ramo guarã chupe viru , ha upévare ohenói jepi chupe oñeʼẽ haguã hendive .
Mokõi áño ohasa upéicha , ha Félix ojei sãmbyhyháragui . Hendaguépe oike Porcio Festo . Félix opyta porãségui Israelguáva ndive , oheja Páblope ñembotypy .
Festo oguahẽ ojupi haguã sãmbyhyhárõ ha mbohapy ára haguépe oho Cesaréagui Jerusalénpe .
Upépe paʼi ruvicha kuéra ha umi Israelgua ipoguasuvéva oho hendápe omoĩ vaívo Páblope .
Ojerure hikuái chupe ñembojerovia poravo pyréicha , ogueruka haguã Páblope Jerusalénpe . Haʼe kuéra oguereko iñakãme ojukaukávo chupe tapépe .
Festo katu heʼi Pablo opytataha iñembotypy Cesaréape , ha haʼe voi ohotaha upépe vokói eténte .
Heʼi chupe kuéra : — Upévare , pende ruvicha kuérava oho vaerã che ndive Cesaréape , ha oime rire ramo pe kuimbaʼe ojapo raʼe ivaíva , upépe ikatúta peje hese .
Festo opytave Jerusalénpe 8 térã 10 ára rupi , ha upéi ojevy Cesaréape . Upe ára ambuépe oñemoĩ pe mbojovakehára guapyhápe ha ogueruka Páblope .
Oikévo Pablo , umi Israelguáva oguahẽ vaekue Jerusaléngui oñemboja ha heʼi hese heta mbaʼe ivai etereíva , ndaikatúiva jepe ohechauka añeteha .
Pablo katu heʼi ijehe : — Che ndajapói mbaʼeve ivaíva Israel guáva rembiapoukapýre térã Tupaóre térã Romagua mburuvicha pavẽre .
Festo katu opyta porãségui Israelguáva ndive , oporandu Páblope : — Rehosépa Jerusalénpe ikatu haguã rombojovake upépe ?
Pablo heʼi chupe : — Aime hína Romagua mburuvicha pavẽ mbojovakehára renondépe , ha koʼápe añembojovake vaerã . Reikuaa porãháicha ndajapói vaekue mbaʼeve ivaíva Israel guávare .
Ha oimérõ ajapo raʼe ivaíva ajejuka vaerãre , nambyasýi che rekove . Ndaipórirõ katu mbaʼeve hiʼañetéva umi ombojávape hikuái che rehe , avave ndaikatúi che moĩvo ipópe kuéra . Ajerure che mbojovake haguã Romagua mburuvicha pavẽ voi .
Upérõ Festo oporandu heko mboʼeha kuérape , ha upéi heʼi : — Rejerure haguére ne mbojovake haguã Romagua mburuvicha pavẽ , rehóta hendápe .
Mbovymi ára rire , mburuvicha guasu Agripa ha Berenice oho Cesaréape omomaiteívo Féstope .
Hiʼarégui upépe ára mbovymi , Festo omombeʼu mburuvicha guasúpe upe Pablo reheguáva . Heʼi chupe : — Oĩ koʼápe peteĩ kuimbaʼe Félix oheja vaekue iñembotypy .
Aimérõ guare Jerusalénpe , paʼi ruvicha kuéra ha Israelgua myakãhára kuéra , oñeʼẽ vai chéve hese ha ojerure ojejuka haguã .
Haʼe chupe kuéra Romagua mburuvicha kuérava , ndojepokuaaiha ojukaukávo avavépe , ombojovake mboyve chupe imombeʼuhára ndive , ikatu haguã oñeʼẽ ijehe .
Upévare , haʼe kuéra oúvo koʼápe , ambopukuʼỹre , upe ára ambuépe voi añemoĩ mbojovakehára guapyhápe ha aruka pe kuimbaʼépe .
Umi oúva omoĩ vai haguã chupe katu ndeʼíri hese mbaʼeve umi che aimoʼã vaekuégui .
Umi mbaʼe jerovia imbaʼe kuérava rehegua añoite heʼi hese : aipo Jesús omano vaekue ha Pablo heʼívare oikoveha gueteri .
Che ndaikuaáigui mbaʼépa ajapóta , aporandu Páblope ohosépa Jerusalénpe oñembojovake haguã koʼã mbaʼére .
Haʼe katu ojerure ombojovake haguã chupe Romagua mburuvicha pavẽ . Upévare haʼe , opyta haguã iñembotypy ikatu peve amondo chupe .
Upérõ Agripa heʼi Féstope : — Che avei ahenduse ko kuimbaʼépe . Ha Festo heʼi chupe : — Koʼẽrõ rehendúta .
Upe ára ambuépe , Agripa ha Berenice oguahẽ ha oike tuicha jeguaka reheve upe koty guasúpe , umi mburuvicha ha karai guasu kuéra táva pegua ndive . Festo ogueruka Páblope ,
ha heʼi : — Mburuvicha guasu Agripa ha karai kuéra peñembyatýva koʼápe ore ndive : péina upépe pe kuimbaʼe . Opa Israelguáva oñeʼẽ vai chéve hese , tahaʼe Jerusalénpe , tahaʼe koʼa Cesaréape , ha ojerure manterei sapukaihápe ojejuka haguã .
Che katu ndajuhúi ojapo hague mbaʼeve ojejuka vaerãre . Opáichavo , haʼe voi ojerure haguére ombojovake haguã chupe Romagua mburuvicha pavẽ , añembopyʼa peteĩ amondóvo chupe .
Ha ndarekóigui mbaʼeve ahai vaerã hese kuatiáre che ruvicha pavẽ Roma guápe , aru pene rendápe ha ne rendápe raẽvete , mburuvicha guasu Agripa , ikatu haguã reporandu rire chupe , areko ahai vaerã hese .
Hendapeguaʼỹ vaicha niko chéve , arahauka peteĩ ipokuapýva , amombeʼuʼỹre mbaʼépa ojeʼe hese .
Upérõ Agripa heʼi Páblope : — Ikatu reñeʼẽ nde jehe . Pablo omopuʼã ipo ha oñepyrũ oñeʼẽ kóicha :
“ Avyʼa ikatúgui añeʼẽ ne renondépe che ruvicha guasu Agripa , aipeʼa haguã che jehegui umi Israelguáva omboja vaekue che rehe .
Nde niko , che ruvicha guasu , reikuaa porã opa Israelguáva jepokuaa ha umi mbaʼe roñoñeʼẽ apiha . Upévare ajerure ndéve che rendu haguã pochyʼỹre .
Opa Israelguáva oikuaa mbaʼéichapa aiko rakaʼe ijapytépe kuéra , che retãme ha Jerusalénpe , che mitã rusu guive .
Oikuaa avei , ha ikatu heʼi heʼisérõ , opa ára che hague fariséo , haʼéva upe aty ipohyivéva ñane mbaʼe jeroviápe .
Ha koʼágã che reru hikuái añembojovakévo ajeroviágui upe ñeʼẽ Tupã omeʼẽ vaekuére ñande ru kuéra ypykuépe .
Umi 12 Israel ñemoñareguáva ohaʼarõ oikóvo ko ñeʼẽ ha upévare omombaʼe guasu Tupãme ha ombyaje chupe ára ha pyharépe . Kóva ko jeroviáre avei , che ruvicha guasu Agripa , umi Israelguáva che moĩ vaise koʼágã .
Mbaʼére piko peẽ ndaperoviái Tupã omoingove jeyha omano vaekuépe ?
Che voi aimoʼã vaekue ymave ajapo vaerãha heta ivaíva Jesús Nazaretgua rérare ,
ha upéicha ajapo vaekue Jerusalénpe . Paʼi ruvicha kuéra heʼi rupi chéve ikatuha , amoinge vaekue koty ypytũme heta Jesús reroviahápe , ha ojejuka ramo , che haʼe vaekue iporãha .
Heta jey ainupãuka chupe kuéra opoi haguã ijeroviágui . Ha koʼã mbaʼe ajapóva opa judío kuéra tupaoha rupi , ha che pochy etereígui hese kuéra , areko asy chupe kuéra umi tetã ambue rupi jepeve .
Upevarã aha vaekue hína táva Damáscope , che mondógui paʼi ruvicha kuéra .
Tapére katu , che ruvicha guasu , ahecha asaje pyte jave , peteĩ mbaʼe rendy yvágagui , imbaretevéva kuarahy rendýgui , omimbíva che ha che irũ nguéra jerekuévo .
Opavave roʼa yvýre , ha ahendu peteĩ heʼíva chéve hebréo ñeʼẽme : ‘ Saulo , Saulo , mbaʼére piko reñemoĩ che rehe ? Nde jehe voi rejapo hína ivaíva , ku repyvoi ramo guáicha nde kutuha apỹire . ’
Upérõ haʼe : ‘ Máva piko nde , che Jára ? ’ Ñandejára heʼi chéve : ‘ Che hína Jesús upe nde reñemoĩha reikóvo .
Epuʼã katu eñemboʼy , péina ajechauka ndéve roiporavógui reiko haguã che rembiguáirõ , ha umi koʼágã rehecha vaekue ha umi rehechavétava rechahavérõ .
Roipeʼáta umi Israelguáva ha avei umi Israelguaʼỹva koʼágã romondoha pógui .
Romondo hendápe kuéra rehesapeʼa haguã , ha anive oiko pytũmbýpe , tesape rendýpe uvei , ha reipeʼa haguã chupe kuéra Sataná poguýgui , oiko haguã Tupã ndive uvei . Ha ojerovia haguã che rehe , ha oñepysyrõ haguã iñangaipágui upéicha ohupyty haguã imbaʼerãva umi Tupã mbaʼéva apytépe . ’ ”
Aipórõ , che ruvicha guasu Agripa , che ñeʼẽ rendu pe jechauka yvágagui oúvape ,
ha ahenduka upe ñeʼẽ umi Damasco guápe raẽvete , ha opa umi Jerusalén ha Judea guápe , avei umi Israelguaʼỹvape , ahenóivo ojere ha ojevy haguã Tupã gotyo , ha ohechauka haguã hembiapo rupi ojevy hague .
Upévare umi Israelguáva ipojái che rehe Tupaópe ha che jukase moʼã .
Ha Tupã che pytyvõ rupi , aime hatã koʼágã peve , añeʼẽvo Tupãre opavavépe , michĩva ha tuichávape . Ndaʼéi chupe kuéra mbaʼeve heʼiʼỹ vaekue oiko vaerãha maranduhára kuéra ha Moisés .
Upe Mesías omano vaerã hague , ha omano rire haʼe raẽvete oikove jey vaerã hague ha omyerakuã vaerã hague pe mbaʼe rendy , pysyrõ rehegua , ñane retã guápe ha ambue tetã guápe avei . ”
Heʼívo Pablo koʼã mbaʼe ijehe , Festo osapukái . — Nde tarova niko nde , Pablo ! Remombaʼapo itereígui ne apytuʼũ , reju nde tarova !
Pablo katu heʼi : — Nda che tarovái niko , nde Festo marangatu ete . Upe haʼéva niko hekopegua ha añete .
Ápe oĩ hína mburuvicha guasu Agripa oikuaa porãva koʼã mbaʼe , ha upévare añeʼẽ kyhyjeʼỹre henondépe , aikuaa porãgui haʼe avei oikuaaha opa koʼã mbaʼe , ndahaʼéi niko mbaʼe ojehu vaekue peteĩ yvy paha ruguápe .
Reroviápa , che ruvicha guasu , umi heʼi vaekue maranduhára kuéra ? Che aikuaa reroviaha .
Agripa heʼi chupe : — Pyaʼe eterei niko rejapose che hegui Cristo reroviaha !
Pablo heʼi : — Tahaʼe pyaʼe térã kurive , Tupã ngaʼu oipota na nde añói , che ruvicha guasu , opa koʼápe che rendúva hína avei katu , oiko chéicha , anínte koʼã kadéna ipóre .
Upérõ opuʼã mburuvicha guasu ha avei upe sãmbyhyhára , Berenice ha opa umi oguapýva ndive ,
ha oho haʼe kuéra haʼeñoháme oñeʼẽvo ko mbaʼére . Heʼi hikuái ojupe : — Ko kuimbaʼe ndojapói mbaʼeve ojejuka vaerãre , térã ojeguereko haguã iñembotypy jepe .
Ha Agripa heʼi Féstope : — Ikatu vaerã moʼã ojepoi ko kuimbaʼégui , haʼe voi ndojeruréi rire ombojovake haguã chupe Romagua mburuvicha pavẽ .
Oñembopyʼa peteĩvo hikuái ore mondóvo Itáliape , omoĩ Pablo ha ambue kuéra ipokuapýva peteĩ mburuvicha Julio hérava pópe , ha iñorãirõhára kuéra aty héra Roma ruvicha guasu aty .
Rojupi peteĩ várko Adramítiope , ha osẽtamava umi Asia rupigua táva várko kuéra oñembojaha gotyo . Oĩ avei ore ndive Aristarco Tesalonicagua , Macedonia pegua táva .
Upe ára ambuépe roguahẽ Sidón táva , várko oñembojahápe . Upépe Julio imbaʼe porã Pablo ndive ha oheja chupe oho iñirũ nguéra rechávo , ha haʼe kuéra oñangarekóvo hese .
Rosẽvo Sidóngui rohasa Chipre rupi roñemoʼã haguã yvytúgui , oipeju vaígui pe yvytu .
Rohasa Cilicia ha Panfilia rembeʼy rupi ha roguahẽ Mira , Licia pegua távape .
Pe mburuvicha ojuhu upépe peteĩ várko Alejandriagua ohóva Itáliape ha ore mbohasa upévape roho haguã .
Heta ára aja roho mbegue ha hasypeve roguahẽ Cnido renondépe . Oipeju vaígui gueteri pe yvytu rohasa Salmoná renondépe , rombojerévo Creta , yvy yguasu mbyte pegua ,
ha roho asývo hembeʼýre , roguahẽ peteĩ héravape Várko ypegua oñembojaha Porã , táva Lasea ypýpe .
Heta árama ohasa ha ivaíma ojeho haguã yguasu rupi , hiʼaguĩmagui ára roʼy . Upévare Pablo heʼi chupe kuéra :
— Karai kuéra , che ahecha ko ñande jeho ivai etereitaha , oñehunditaha ñane várko ha ñane mbaʼe pohýi kuéra , ha ñande jepe ikatu avei ñamanomba .
Pe mburuvicha katu ojapysakave pe várko jára ha várko ruvicháre , ha ndojapói pe Pablo heʼíva .
Ha pe várko oñembojaha naiporãigui ojehasa haguã upépe ára roʼy , haimete opavave oñandu iporãvetaha osẽ hikuái upégui ha oñehaʼã ohupyty Fenice , várko oñembojaha Creta pegua , omaʼẽva yvatévo kuarahy reike gotyo ha Yvy gotyo kuarahy resẽ gotyo , ohasa haguã upépe ára roʼy .
Oimoʼãgui hikuái ikatuha ohove , oñepyrũ haguére oipeju yvytu vevýi yvývo guiogua , osẽ hikuái Creta rembeʼy rupi .
Ha upe riremínte peteĩ yvytu pochy yvatévo kuarahy resẽ guioguáva , ondyry pe mbayrúre .
Ha oñepyrũ oguerotyryry . Ndaikatúigui romomaʼẽ ore várko pe yvytúre , roheja mante ore reraha .
Rohasa peteĩ yvy michĩ y mbytepeguáva , Cauda hérava rapykue rupi , upe yvytu naimbareteihápe , ha hasy peve rohupi upe kanóa rojupi haguãme roʼyguýrõ guarã .
Ohupi rire , oiporu hikuái tukumbo omyatã haguã pe várko . Upéi , okyhyjégui opaʼãrõ guarã upe yvykuʼity Sirte héravape , oity hikuái várko mombytaha vevýi ha oheja yvytu ogueraha chupe kuéra .
Upe ára ambuépe upe ára ipochyve , ha upévare oñepyrũ hikuái oity yguasúpe umi mbaʼe pohýi várko pegua ,
ha upe ára mbohapyhápe ipo teépe omombopa avei umi várko sã nguéra .
Heta ára ndorohechavéi kuarahy térã mbyja kuéra , ha ndopírigui pe yvytu ratã ore nupãva , norohaʼarõ véima rosẽne haguã ore rekove .
Arémagui ndorokaruvéi hague , Pablo oñemboʼy mbytépe kuéra ha heʼi : — Karai kuéra , iporãve vaerã moʼã che rendu ha nañasẽi rire Crétagui ani haguã ojehu ñandéve koʼã mbaʼe .
Opáichavo , ani pejepyʼapy . Avave peẽ kuérava nomano moʼãi , oñehundítarõ jepe ko várko .
Ko pyharépe ojechauka kuri chéve peteĩ Tupã che Jára , che ambyajéva , remimbou ,
ha heʼi chéve : ‘ Ani rekyhyje Pablo , reho vaerã niko Romagua mburuvicha pavẽ rendápe , ha nde rehehápe Tupã ndoheja moʼãi omano avave ko várkope ne ndive oĩva . ’
Aipórõ karai kuéra , peñemokyreʼỹ , ajeroviágui Tupã rehe ha aikuaa porã opa mbaʼe ojehutaha hemimbou heʼi haguéicha chéve .
Opáichavo jaháta jajejoso peteĩ yvýre , yguasu mbytépe guáre .
Peteĩ pyharépe , mokõi semána roho rire , rojejuhu jave yguasu Adriáticope , pe yvytu ore reraha jave ápe ha pépe , pyharepytévo , umi kuimbaʼe várko rerahaha ohecha kuaa roñemoaguĩha yvýgui .
Ohaʼã hikuái pe y hypykue ha ojuhu ohupytyha 36 métro , ha upéi ohaʼã jey ha ojuhu 27 métro .
Ha okyhyjégui rojejapi ramo guarã ita guasu kuérare , omboguejy hikuái irundy várko mombytaha pe mbayru rapykue guio , ojerure aja Tupãme koʼẽ haguã .
Umi várko mboguataha katu okañyse moʼã várkogui ha upevarã oñepyrũ omboguejy ýpe pe kanóa ku omboguejýtarõ guáicha guaʼu pe várko mombytaha henondepegua .
Pablo katu omomarandu pe mburuvicha ha ñorãirõhára kuérape heʼívo : Koʼãva opytaʼỹrõ ko várkope peẽ ndaikatu moʼãi pesẽ ivaívagui .
Upérõ umi ñorãirõhára oikytĩ pe kanóa sã ha oheja hoʼa ýpe .
Koʼẽjúvo Pablo heʼi opavavépe okaru haguã . Heʼi chupe kuéra : — Ojapóma mokõi semána ndapeʼuiha mbaʼeve , pehaʼarõvo upe ojehútava .
Ajerure peẽme pekaru haguã . Kóva tekotevẽ peikovesevérõ . Avavéguiko ndoʼa moʼãi peteĩ iñakã raguénte jepe .
Heʼívo upéva Pablo ohupi ipópe mbuja ha omeʼẽ Tupãme ijaguije opavave rovake . Oipeheʼã ha oñepyrũ hoʼu .
Upéi opavave oñemokyreʼỹ ha hoʼu avei .
Umi roĩva várkope rohupyty 276 .
Hoʼupa rire pe hoʼuséva , oity hikuái pe yguasúpe ombovevyive haguã pe várko .
Koʼẽmba rire , umi várko mboguataha ndoikuaái mbaʼe yvýpa upéva , opáichavo ohecha peteĩ hendápe hembeʼyha , ha oñembopyʼa peteĩ oñehaʼãvo omboja upe gotyo pe várko .
Oikytĩ hikuái pe várko mombytaha sã nguéra ha oheja yguasúpe , ojora avei hikuái umi rrémo , hapykue pegua sã . Upéi katu ohupi hikuái yvytúre pe várko ao oipejuha yvytu henonde pegua , ha pe várko oñepyrũ oñemboja pe y rembeʼýre .
Opáichavo oho peteĩ yvykuʼi atýpe , ha ojejakutu hese . Pe várko renonde opaʼã yvykuʼípe , ikatuʼỹre okuʼe , ha pe hapykue oñepyrũ opẽmba oñenupã hatã etereígui hese upe y pochy .
Umi ñorãirõhára ojukase moʼã ipokuapývape , ani haguã okañy avave hoʼytahápe .
Pe mburuvicha katu ndohejái ojapo , hakateʼỹgui Páblore . Heʼi uvei umi hoʼyta kuaáva ojeity haguã ýpe haʼe kuéra raẽve ,
ha umi ambue katu oho haguã hapykuéri , ojekóvo umi yvyra várko pehẽngue kuére . Upéicha osẽmba hikuái okápe .
Rosẽmbámarõ okápe roikuaa upe yvy y mbyte pegua heraha Malta .
Upepegua imbaʼe porã eterei ore ndive , ha oky ha roʼy etereígui , tuicha ojatapy ha ore renói hikuái rojepeʼe haguã .
Pablo ombyaty raʼe jepeʼa piru , ha oitývo tatápe , peteĩ mbói osẽ pyaʼe pe hakuhágui ha oisuʼu chupe ipópe .
Umi upepegua , ohechávo pe mbói osãingóva Pablo póre , heʼi hikuái : “ Ko kuimbaʼe oime vaerã peteĩ porojukahare hína , ajeve osẽrõ jepe yguasúgui , Tupã ndohejái oikove . ”
Pablo katu oityvyro pe mbói tatápe ha ndojehúi chupe mbaʼeve .
Opavave ohaʼarõ irurupa térã hoʼárõ omano . Ha heta ohaʼarõ rire , ohechámarõ ndojehuiha chupe mbaʼeve , ohecha ojavy hague ha oñepyrũ heʼi Pablo haʼeha peteĩ tupã .
Aguĩ upégui oĩ yvy kuéra peteĩ poguasu upepegua , Publio hérava , mbaʼéva . Haʼe ore moguahẽ ha oñangareko porã eterei ore rehe mbohapy ára .
Ha Publio ru oĩ hupápe , hasy akãnundu ha tye ruguýgui . Pablo oho oñandúvo chupe ha oñemboʼe rire , omoĩ ipo hese ha omonguera .
Upémarõ ou avei heta ambue hasýva upepegua , ha omonguerapa avei .
Heta ore rerohory , ha upéi rojupi jeývo várkope , ore mbyavío heta hikuái .
Ropyta rire mbohapy mése Máltape , rojupi peteĩ várkope ohasa vaekue upépe umi ára roʼy . Upéva peteĩ várko Alejandría pegua , ha ogueraha ipoyvi vevépe tupã nguéra Cástor ha Pólux raʼãnga .
Roguahẽ várko oñembojaha Siracúsape , ha upépe ropyta mbohapy ára .
Upégui rohove roguahẽ meve Régiope . Upe ára ambuépe roguereko yvytu yvy gotyo guio oipejúva ha peteĩ ára rire roguahẽ Pozzuólipe .
Upépe rojuhu ore pehẽngue Jesús reroviaha oipotáva ropyta hendive kuéra peteĩ semána , ha upéi ipahápe roguahẽ Rómape .
Ore pehẽngue Jesús reroviaha Romagua oikuaámava rojuha osẽ ore ruguãtĩvo , Foro Apio , upe Tres Tabernas hérava peve . Ohechávo chupe kuéra Pablo omeʼẽ ijaguije Tupãme ha ikyreʼỹ jey .
Oguahẽvo Rómape , oheja hikuái Páblope oiko haʼeño , peteĩ ñorãirõhára hese oñangarekóva reheve .
Mbohapy ára oguahẽ rire , Pablo ohenoika umi Israel guáva Rómape ojeapovéva mbaʼérõpe . Oñembyatypáma ramo , heʼi chupe kuéra : — Che pehẽngue kuéra , che ndajapói vaekue mbaʼeve ivaíva Israel guávare , térã ñande ru kuéra ypykue jepokuaaháre . Upéicharõ jepe , Jerusalénpe añemoĩ Romagua pópe .
Haʼe kuéra oporandu rire chéve opoise che hegui , ndojuhúigui mbaʼeve che juka vaerãre .
Umi Israelguáva katu oñemoĩ che rehe , ha ajerure mante vaerã Romagua mburuvicha pavẽ che mbojovake haguã . Che katu ndarekói mbaʼeve haʼe vaerã umi che retãguáre .
Upévare pohenoika kuri , pohecha ha añeʼẽ haguã pene ndive . Umi ñande Israelgua ñahaʼarõva rehe niko che ajepokua hína koʼã kadénape .
Haʼe kuéra heʼi chupe : — Oréve noguahẽi Judéagui mbaʼeveichagua kuatia nde rehe , ha ndaipóri avei Israel guáva oguahẽ vaekue upégui , oñeʼẽ vaíva nde rehe .
Rohenduse ne remiandu , roikuaágui opa rupi oñeñeʼẽ vaiha ko aty pyahúre .
Aipórõ omoĩ hikuái peteĩ ára , ha heta umi oñembyatýva upe Pablo oikohápe . Pyhareve guive kaʼaru peve Pablo oñeʼẽ chupe kuéra Tupã remisãmbyhýre . Ogueroviaukase chupe kuéra Jesús reheguáva , Moisés rembiapoukapy ha maranduhára kuéra kuatiañeʼẽ nguéra rupi .
Oĩ oguerohorýva upe Pablo heʼíva ha oĩ ogueroviaʼỹva .
Ha noñemoĩrigui peteĩ ñeʼẽme oñondive , oñepyrũ oho . Upérõ Pablo heʼi chupe kuéra : — Heʼi porã vaekue pende rehe Espíritu Santo ñande ru kuéra ypykuépe , maranduhára Isaías rupi , heʼírõ guare :
“ Tereho ere koʼã mbaʼeko tetã guápe : Pehenduve ramo jepe , ndapeikuaa moʼãi pe ojeʼéva , ha pemaʼẽve ramo jepe , ndapehecha moʼãi .
Emyakã kuchuko tetã guápe , emboty ijapysaha ehesa jokua , ohenduʼỹtérã ohechaʼỹ haguã , ani upéi ohenduha ohechakuaa mbaʼe , ha ojere hape vaígui , ha aipohano jeychupe kuéra . ”
Peikuaáke aipórõ , ko ñepysyrõ omeʼẽva Tupã , oñekuaveʼẽtaha Israelguaʼỹvape , ha haʼe kuéra katu ohendúta .
Pablo heʼi rire koʼã mbaʼe , umi Israelguáva ojeʼói , ha oñoñeʼẽ api mbarete ohóvo .
Pablo opyta mokõi áño pukukue upe óga hepýre oiporu vaekuépe , omoguahẽhápe opa umi hendápe ohóvape .
Kyhyjeʼỹre omyerakuã Tupã sãmbyhy , ha omboʼe Ñandejára Jesucristo rehegua , avave ojokoʼỹre chupe .
Pomomaitei che , Pablo , Jesucristo rembiguái . Haʼe che renói vaekue aiko haguã ijapóstol ramo , ha che poravo vaekue aikuaauka haguã Tupã marandu porã .
Imaranduhára kuéra rupi , Tupã omeʼẽma vaekue voi iñeʼẽ ikuatia marangatúpe .
Jesucristo rupi , Tupã che mbojerovia ha ojapo che hegui apóstol , ha añemoĩ ambaʼapo , opa tetãme oĩ ogueroviáva chupe ha ojapóva hembipota .
Tenondete , Jesucristo rupi ameʼẽ che aguije Tupãme , peteĩ-teĩva pende rehe , opa rupi niko heta imanduʼáva pende jeroviáre .
Tupã , che ambaʼapoha che pyʼaite guive , amombeʼúvo Taʼýra marandu porã , oikuaa manterei che manduʼaha pende rehe ,
ha che ñemboʼépe ajerure opa ára Tupãme , haʼe oipotárõ , toheja tahami pohechávo .
Pohechasete niko ha poipytyvõse pende pyʼa mbareteve haguã .
Heʼise , ñañomyakã raku haguã ko ñande jerovia , peẽ ha che jarekóvape .
Aipota peikuaa , che pehẽngue kuéra , hetave jevýma areko hague che akãme ahávo pohecha . Ha ágã peve , oime jepi che jokóva . Hiʼãnte chéve ambohetave pende apytépe Jesucristo reroviaha , ajapo haguéicha ambue tetã rupi .
Añandu oimeha ajapo vaerã pende rehe , tapeikuaa heta raʼe térã tapeikuaaʼỹ , ta pene arandu térã ta pende tavy jepe raʼe .
Upévare hiʼãnte eterei chéve , aikuaauka ko Jesucristo marandu porã , peẽ Rómape peikóvape avei .
Che natĩri Jesucristo marandu porã reheve , upéva niko Tupã pokatu , ikatu haguã opa umi ogueroviáva oñepysyrõ , judío kuéra tenondete , ha umi ndahaʼéiva ave .
Jesucristo marandu porã niko ohechauka ñandéve mbaʼéichapa Tupã ñane mboheko joja , ñande jerovia rupi , iñepyrũha guive ipaha peve . Upéicha heʼi Ñandejára Ñeʼẽ : “ Heko jojáva , ojerovia rupi Tupãre , oikove vaerã . ”
Tupã ohechauka ipochyha oinupãvo yvága guive opa yvypóra iñaña ha heko jojaʼỹvape , heko añáme oguerekóva iñapytĩháme pe añetegua .
Tupãgui ikatúva jaikuaa , haʼe kuéra oikuaa porã , haʼe voi ohechaukágui chupe kuéra .
Pe Tupã rehegua ojehechaʼỹva ikatu ojekuaa , jajepyʼa mongetárõ umi haʼe ojapo vaekuére . Ha upéicha rupi , ko yvy oiko ñepyrũ guive ojehecha porã haʼeha Tupã , ha pe ipokatu arakaʼeve ndopa moʼãiha . Upévare umi iñañáva ndoguerekói mbaʼeve heʼi vaerã .
Oikuaárõ jepe Tupãme , nomombaʼe guasúi vaekue chupe ha ndohechakuaái vaekue chupe . Upéva rangue katu , ojepyʼa mongeta výro reíre , ha iñapytuʼũ tavy kuéra opyta pytũmbýpe .
Heʼi hikuái iñaranduha , ha añetehápe itavy .
Omyengoviágui Tupã reko mimbipa opaveʼỹva , yvypóra omano vaerãva raʼãngáre , guyra raʼãngáre , tymba ipy irundýva ha mbói raʼãngáre jepeve .
Upévare Tupã oheja chupe kuéra oiko umi tembipota vai oĩva ipype kuéra reheve , ha ojapo ojuehe mbaʼe oporomotĩva .
Tupã mbaʼe añetegua rangue , oheka hikuái mbaʼe japu , ha ombojerovia ha omombaʼe guasu umi mbaʼe Tupã rembiapokue , ha ndahaʼéi Tupã ijapoharépe , ha ojererohory vaerãva opa árape . Amén .
Upévare Tupã oheja chupe kuéra umi tembipota oporomotĩva reheve . Ikuña kuéra jepeve ojererekouka rangue hekópe , ohasa hekopeguaʼỹme .
Upéicha avei kuimbaʼe , ojei kuña jerereko hekopeguágui , ha hendy tembipota vaípe ojuehe . Kuimbaʼe , kuimbaʼe ndive ojapo mbaʼe oporomotĩva , ha oñandu asy hetépe voi , ñenupã oúva chupe kuéra heko vaikuére .
Ndoikuaaséi rupi Tupãgui , haʼe oheja chupe kuéra hemiandu vaípe , ojapo haguã ojapoʼỹ vaerã .
Henyhẽ hikuái opaichagua teko jojaʼỹgui , teko pochy , takateʼỹ ha teko añágui . Oipota pe hapicha oguerekóva , oporojuka , ojapo sarambi , oporombotavy , iñaña ha iñeʼẽ rei .
Oñeʼẽ vai hapicháre , ndaijaʼéi Tupãre , ijejapo , oñembotuicha ha ojererovu . Ojepyʼa mongeta angaipa ojapo vaerãre ha naiñeʼẽ rendúi itúva kuérape .
Ndoikuaaséi mbaʼeve , opyrũ iñeʼẽre , ndohayhúi avavépe , ndoporoporiahurerekói .
Haʼe kuéra oikuaa porã Tupã heʼíma hague , umi koʼã mbaʼe ojapóva omano vaerãha . Ha upéicharõ jepe , ojapónte ohóvo hikuái , ha ojuhu porã katu , ambue kuéra ojapo ramo koʼã mbaʼe .
Upévare ndaikatúi ojeheja reívo ndéve , nde tahaʼe haʼéva , rembojovakéva ambuépe . Nde voi reʼa reñenupã haguãme , rejapo haguére pe haʼe kuéra ojapóvante avei .
Jaikuaa Tupã oporombojovakeha hekópe , oinupã ramo umi péicha oikóvape .
Nde katu , rembojovakéva ambuépe ha rejapóva haʼe ojapóva , ani reimoʼã rekañytaha Tupã ñenupãgui .
Remboyke , pe opaʼỹva Tupã mbaʼe porã , ipyʼa porã ha heko kuaa , rehecha kuaaʼỹre pe imbaʼe porã ikatuha pe nde reraha haʼe gotyo .
Nde katu , nde rova atã ha nderejevyséigui Tupã gotyo , remonoʼõ monoʼõve rehóvo angaipa ñenupãha árape guarã , Tupã oúvo oporombojovake teko jojápe porã .
Ha heʼi mbaʼépa ohupyty vaerã peteĩ-teĩ , hembiapokue ojerureháicha .
Omeʼẽta jeikove opaʼỹva umi ohekávape teko mimbipa , terakuã porã ha ñemanoveʼỹ , umi oñemohatã vaekuépe ojapo haguã iporãva .
Umi hese opuʼãvape katu oinupãta pochýpe , heʼise , umi opuʼãva añeteguáre ha oguerohorýva teko aña .
Oĩ jehasa asy ha jepyʼapy opa umi angaipa apohápe guarã . Tenondete judíovape , ha umi haʼeʼỹvape avei .
Umi mbaʼe porã apohápe katu Tupã omeʼẽta teko mimbipa , terakuã porã ha pyʼa guapy . Tenondete umi judíope , ha umi haʼeʼỹvape avei .
Tupã oporombojovake hekópe porã .
Opa iñangaipáva oguerekoʼỹre Moisés rembiapoukapy , omanóta upe tembiapoukapyʼỹre . Ha umi iñangaipáva oguereko ramo jepe Moisés rembiapoukapy , upéva upe tembiapoukapýre voi oñembojovakéta .
Ndaheko jojái niko Tupã renondépe umi tembiapoukapy ohendúva , umi ojapóvante .
Umi ndahaʼéiva judío ha oguerekoʼỹva upe tembiapoukapy , ijehegui voi ojapo upe tembiapoukapy heʼíva , haʼe kuéra voi upe tembiapoukapy .
Hekovére voi ohechauka oguerahaha upe tembiapoukapy ipyʼapýpe . Pe haʼe oñandúva voi ohechauka upeichaha , ha hemiandu voi ombojovakéne térã omoʼãne chupe kuéra .
Péichata , Tupã ombojovakeha árape opa mbaʼe ñemi Jesucristo rupi , ko marandu porã che amyasãiva ohechaukaháicha .
Nde ere nde jehe judioha , rejerovia Moisés rembiapoukapýre ha reñembotuicha ne Tupãre .
Reikuaa hembipota , ha pe tembiapoukapy omboʼéva jajapo haguã pe iporãvéva .
Rejerovia nde jehe ikatutaha reisãmbyhy umi ohechaʼỹvape , ha rehesapetaha umi pytũmbýpe oikóvape .
Rejerovia nde jehe , reheko mboʼétaha umi itavývape ha reisãmbyhytaha umi ojejapoʼỹvape , tembiapoukapýpe niko rejuhu arandu ha añetegua .
Ha iporã . Remboʼe ramo ambuépe , mbaʼeha nderejeheko mboʼéi nde voi ?
Erérõ noñemyakã ratĩ vaerãiha tembirekópe , mbaʼére nde rejapo upéicha ? Na nde aʼéi ramo umi taʼãnga reíre , mbaʼére piko remonda umi mbaʼe hepýva Tupao kuéra pegua ?
Rejererohory upe tembiapoukapýre , ha remotĩ Tupãme nderejapóivo haʼe heʼíva .
Añetehápe heʼi Ñandejára Ñeʼẽ : “ Umi Tupãre ojeroviaʼỹva ombopochy chupe , peẽ rupi . ”
Umi Moisés rembiapoukapy ojapóvape guarã , pe jeapiʼo iporã . Ha umi ndojapóivape katu , ku ndojeapiʼoukái ramo guáicha .
Upéva rangue , pe ojeapiʼoʼỹ vaekue oiko ramo tembiapoukapy heʼiháicha , ojererekóne ojeapiʼo ramo guáicha jepevénte ndaupéichai .
Umi tembiapoukapy ojapóva , ndojeapiʼói ramo jepe , ombojovakéne umi tembiapoukapy ojapoʼỹvapa , ojeapiʼo vaekue ramo jepe .
Judío , ndahaʼéi judío ijapére rei , ha pe ojeapiʼo vaekue , ndahaʼéi ojeapiʼóva hetére rei .
Judío añeteguáva niko , pe judíova ipyʼapýpe . Upéva niko pe ipyʼapýpe ojeapiʼo vaekue Tupã espíritu rupi , ha ndahaʼéi pe tembiapoukapy heʼívare . Pe upéichava Tupã omonei , ha ndahaʼéi yvypóra .
Aipórõ , mbaʼépepa iporã ndéve , nde judío ramo ha rejeapiʼo ?
Heta mbaʼépe , ha heta mbaʼére . Tenondete , Tupã omeʼẽ imarandu judío kuérape .
Mbaʼe ojehu aipórõ ? Tupã ngaʼu piko ndaheko jeroviaha moʼã véima , oĩ haguére mbovymi ndaheko jeroviaháiva ?
Hesakã ndaupeichaiha ! Upéva rangue , Tupã ombaʼapo katu añeteguaitére , opa yvypóra ijapu ramo jepe . Ñandejára Ñeʼẽ niko heʼi voi : “ Ojeʼéne ne marangatuhaumi erévare , ha resẽ porãnereñembojovakévo . ”
Pe ñane ñañanguére oĩ ramo ohechauka haguã Tupã heko jojaha , mbaʼe ikatu jaʼe ? Tupã ndahekojaiha ñane nupãrõ piko ? ( Añeʼẽ hína yvypóra oñeʼẽháicha ) .
Hesakã ndaupeichaiha ! Tupã ndaheko jojái rire , mbaʼéicha piko ombojovakéta yvypórape ?
Pe che japukue iporã ramo , Tupã reko joja omimbi tuichave haguã , mbaʼére piko añembojovake angaipa apoháicha ?
Upéicharõ , mbaʼeha piko ndojejapói ivaíva ou haguã iporãva ? Upéva voi niko pe ojeʼéva che amboʼeha , che moherakuã vai haguã . Umi péicha heʼívape ou porã oñenupã .
Mbaʼe piko aipórõ ? Jarekópa , ñande judío , mbaʼe iporãvéva umi ambuégui ? Hesakã nda upeichaiha ! Jahechaukáma , opavave , judíova ha judioʼỹva , oĩha angaipa poguýpe .
Tupã kuatia heʼi voi : “ Ndaipóri peteĩ heko jojáva !
Ndaipóri peteĩ iñakã porãva ; ndaipóri peteĩ ohekáva Tupãme .
Maymáva oho tape vaíre , maymáva peteĩcha heko vai . Ndaipóri ojapóva iporãva , peteĩnte jepe .
Ijahyʼo , tyvy ojepeʼa vaicha , pe ikũ ijapu , ikũ guýpe oñongatu mbói rendy .
Ijuru katu henyhẽtieʼỹ ha pyʼarógui .
ápe ha pépe oñohẽ tuguy , mamo oiko hague rupi
oheja ñehundi ha tekotevẽ
ha ndoikuaái pyʼa guapy .
Arakaʼeve ndeʼíriojekyhyje vaerãha Tupãgui . ”
Jaikuaa tembiapoukapy iporãha umi hese oikóvape guarãnte , opavave okirirĩ haguã ha Tupã ombojovake haguã yvy tuichakue .
Avave ndeʼi chéne ojapo hague tembiapoukapy , ha Tupã oguerekoha chupe heko jojáva ramo . Tembiapoukapy niko oĩ ohechauka haguã ñandéve , ñande angaipa apohánteha voi .
Ha koʼágã , tembiapoukapyʼỹre , Tupã ohechauka ñandéve mbaʼéichapa ñane mboheko joja , ha upéva heʼi pe tembiapoukapy voi ha umi maranduhára .
Jarovia rupi Jesucrístope , Tupã omboheko joja umi ogueroviávape . Ndaipóri niko ojoavyha :
opavave niko iñangaipa ha mombyry oĩ Tupã reko mimbipágui .
Tupã katu , imbaʼe porãgui , reiete oporomboheko joja , Jesucristo rupi , oporopysyrõvo .
Tupã oheja rei angaipa , Jesucristo oñohẽ rupi huguy . Angaipa jeheja rei ojehupyty jerovia rehe ae . Kóicha Tupã ohechaukase vaekue mbaʼéichapa ñane mboheko joja : oheja reívo ñandéve angaipa jajapo vaekue .
Haʼe niko ohaʼarõ kuaa . Haʼe niko ohechaukase ñandéve koʼágã mbaʼéichapa ñane mboheko joja . Pe haʼe heko jojaháicha niko , omboheko joja avei umi Jesús rehe ojeroviávape .
Mamópa aipórõ opyta pe yvypóra ojererovuha Tupã renondépe ? Mamove . Ha mbaʼére piko upéva ? Ndahaʼéi ojapo haguére tembiapoukapy heʼíva , oguerovia haguérente .
Ha péicha ñaguahẽ kóvape : Tupã omboheko jojaha yvypórape ijerovia rupi , ohechaʼỹre ojapópa térã ndojapói tembiapoukapy heʼíva .
Tupã ngaʼu piko judío kuéra Tupãnte ? Ndahaʼéi piko avei opa tetã Tupã ? Hesakã porã opa tetã Tupãha .
Peteĩ Tupãnte niko oĩ : Tupã omboheko jojáva umi oguerovia kuaávape , ohechaʼỹre ojeapiʼópa térãpa nahániri !
Aipórõ , ñande jeroviápe piko ñamomichĩ hína pe tembiapoukapy ? Ndaupéichai . Ñamoañete uvei katu .
Ha aipórõ , mbaʼépe osẽ porã hague piko jaʼéta ñande ru ypykue Abraham .
Añetehápe , Abraham ojeguereko rire heko jojáva ramo hembiapokueta rupi , hekópe oñembotuicha vaerã moʼã , ndahaʼéirõ jepe Tupã renondépe .
Ñandejára Ñeʼẽ heʼi : “ Abraham niko oguerovia vaekue Tupãme , upévare Tupã oguereko vaekue chupe heko jojáva ramo . ”
Oimérõ ombaʼapóva , ojehepymeʼẽ chupe imbaʼapokuére , ndahaʼéi jopói ramo .
Ha pe ojapoʼỹva mbaʼeve ha oguerovia Tupãme , pe omboheko jojáva mbaʼe vai apohápe , ha upévape Tupã ohecha kuaa pe ijerovia , omoĩ porã haguã chupe hendive .
David voi ohechauka vaekue mbaʼéichapa ovyʼa , pe Tupã oguerekóva heko jojávarõ , omaʼẽʼỹre mbaʼépa ojapo .
Heʼi avei David : “ Ovyʼaiténepa umi Tupãoheja reíva chupe heko añangue , ha ombohasa reívaumi iñangaipa .
Ovyʼaiténepa pe yvypóra Ñandejára oipysyrõvaangaipágui . ”
Oiménepa pe vyʼa ohupyty , umi ojeapiʼo vaekuépente , térãpa ohupytýne avei umi haʼeʼỹvape ? Jaʼe vaekue Tupã ohecha kuaa hague Abrahámpe ijerovia , oguereko haguã chupe heko jojáva ramo .
Ha arakaʼe piko ojehecha kuaa raʼe chupe ? Abraham ojeapiʼo rirépa raʼe , térãpa upe mboyve ? Nda upe riréi , upe mboyve vaekue .
Abraham ojeapiʼo upe rire , Tupã ohechaukávo oguerekomaha chupe heko jojáva ramo , ijerovia rupi . Péicha Abrahámgui oiko vaekue avei opa ogueroviáva ru , tojeapiʼoʼỹ jepe raʼe . Ha umívape Tupã oguereko avei heko jojáva ramo .
Ha Abraham haʼe avei umi ojeapiʼoukáma vaekue ru , ha ojapyhy upe ñande ru ypykue jerovia , haʼe oñandúma vaekue ojeapiʼouka mboyve voi .
Tupã niko omeʼẽ vaekue iñeʼẽ Abraham ha iñemoñare kuérape , ohupytytaha ko yvy tuichakue imbaʼerã . Ha upe ñeʼẽ meʼẽ , ndoiko moʼãi tembiapoukapy ojejapo ramo añónte , teko joja osẽva jerovia rupi mante .
Pe Tupã omeʼẽva ohupyty ramo umi tembiapoukapy ojapóvante , pe jerovia ndahaʼe moʼãi mbaʼeve . Ha pe Tupã ñeʼẽ meʼẽ katu mbaʼeve reíta .
Tembiapoukapy ogueru ñenupã , ha tembiapoukapy ndaiporihápe katu , ndaipóri avei opuʼãva hese .
Upévare , upe ñeʼẽ Tupã omeʼẽ vaekue Abrahámpe iporã haguã mayma iñemoñarépe , ou vaerã jeroviágui . Heʼise , upe ñeʼẽ meʼẽ ndahaʼeiha umi tembiapoukapy ojapóvape guarãnte , umi oñemohatãva ijeroviápe guarã katu avei , Abrahámcha . Upéicha rupi haʼe ñande ru ,
heʼiháicha Ñandejára Ñeʼẽ : “ Ajapo vaekue nde hegui heta tetã ru . ” Upéva hína pe Tupã oguerovia vaekue Abraham , Tupã omoingove jeýva omano vaekuépe , ha ojapóva umi mbaʼe oĩʼỹva gueteri .
Ndaikatu véima jave oñehaʼarõ mbaʼeve , Abraham oguerovia ha ohaʼarõ kuaa jey . Ha upéicha oiko chugui “ heta tetã ru ” , Tupã heʼi haguéicha chupe . “ Péichata hetakue ne ñemoñare . ”
Abraham jerovia naikangýi vaekue , oguerekómarõ jepe haimete 100 áño , ha ohecha kuaa haʼe ha Sara haimetemaha omano , ha ituja ha iguãiguĩ etereíma iñemoñare haguã .
Nosẽi ogueroviávagui ha ijerovia naikangýi , oguerovia mbareteve katu . Oguerohory Tupãme ,
oguerovia etereígui Tupã ipuʼakaha ojapo haguã pe iñeʼẽ meʼẽ haguéicha chupe .
Upévare , Tupã ohecha kuaa ha oguereko chupe heko jojáva ramo .
Ha upe Tupã ohecha kuaa hague chupe , ndahaʼéi ojeʼéva Abraham rehe añónte .
Ojeʼe avei ñande rehe . Tupã ohecha kuaa ñandéve ñande jerovia , jarovia ramo chupe . Haʼe omoingove jey Jesús Ñandejárape ,
oñemeʼẽ vaekue omano haguã ñane angaipáre , ha oñemoingove jey ñane mboheko joja haguã .
Tupã ñane mboheko jojámagui , ñande jerovia rupi , ñande pyʼa guapy hendive , Ñandejára Jesucristo rupi .
Jesucristo rehe ae , ikatu vaekue ñañemboja Tupãre ñande jerovia rupi , haʼe ñane pytyvõ haguã , ha ñaime porã ha javyʼa ñahaʼarõgui ñaiméne haguã hendive heko mimbipápe .
Ha ndaupéva añói . Javyʼa avei ñande jehasa asýre , jaikuaágui , umi jehasa asy voi omeʼẽha ñandéve mbarete jaropuʼaka haguã pe jehasa asy .
Ha pe mbarete rehe ae ñasẽ porã , ha ñasẽ porãgui ñahaʼarõ kuaa .
Ha pe ñehaʼarõ kuaa na ñane mbopyʼa kangýi , Tupã ñane myenyhẽgui imborayhúpe , pe Espíritu Santo omeʼẽ vaekue ñandéve rupi .
Ndaikatúi vaekue ramo ñande voi ñañepysyrõ , hiʼárape , Jesucristo omano umi hembiapo vaívare .
Hasy hína oĩ haguã ojejukáva ambue rendaguépe , peteĩ heko jojáva rehehápe ramo jepe . Ikatu jepe oime ojejukáva , oimérõ tuicha mbaʼe porã ojapo vaekue hese .
Tupã katu ohechauka ñande rayhuha , Jesucristo omanórõ ñande rehe , angaipa apohárõ gueteri hína ñande .
Ha koʼágã , Tupã ñane mboheko joja rire Jesucristo mano rupi , ikatueteve katu ñasẽ ñenupã vai pahágui , haʼe rupi .
Tupã ñane moingo porã jeýrõ hendive , Taʼýra mano rupi , ñane rembiapo vai ramo gueteri jaikóvo , ikatueteve ñane pysyrõ , koʼágã jaiko porã jeýmava hendive .
Ha ndaupéva añói . Javyʼa avei Tupã ndive , Ñandejára Jesucristo rupi , hese ae niko koʼágã jaiko porã jey hendive .
Peteĩ kuimbaʼe año rupi , niko oike pe angaipa apo ko yvy ári . Ha upe angaipa apo rape rupi , oike pe mano . Ha upéicha , mano ohasa opavavépe , opavave iñangaipa rupi .
Tembiapoukapy oĩ mboyve , oĩma vaekue angaipa ko yvy ári . Angaipa apo ndojererekói mbaʼeve ramo , ndaipóri ramo tembiapoukapy .
Upéicharõ jepe , Adán ára guive Moisés peve , mano oguahẽ opa yvypórape , umi hembiapo vaiʼỹvape jepeve , ojehu haguéicha Adánpe , peteĩ tembiapoukapy ojapoʼỹ haguére . Adán ojogua hína , pe upe rire oútavape .
Pe Adán rembiapo vaikue ndaikatúi ñambojoja , pe jopói Tupã omeʼẽ vaekuére ñandéve . Peteĩva angaipáre año heta omano vaekue , ha pe mbaʼe Tupã omeʼẽ vaekue ñandéve reiete katu , peteĩ año rupi , Jesucristo , upéva tuichave mbaʼe ha iporã opavavépe .
Peteĩva angaipa año , ndaikatúi ñambojoja Tupã jopóire . Peteĩva angaipáre niko ou vaekue pe ñenupã , ha pe Tupã jopói , heta tembiapo vaikuére omboheko joja yvypórape .
Ñemano oike peteĩva rembiapo vaikue año rupi . Ha tuichave mbaʼe pe peteĩ , Jesucristo , ojapo vaekue . Opa umi ohupyty vaekue Tupã mbaʼe porãngue reiete , umíva ohupytýta jeikove opaʼỹva Jesucristo rupi .
Ha pe Adán rembiapo vaikue omoĩ haguéicha yvypórape oñehundi haguã , upéicha avei Jesucristo rembiapokue hekopegua , omboheko joja opa yvypórape oikove haguã .
Heʼise , peteĩete iñeʼẽ renduʼỹ haguére , maymáva iñangaipa . Ha upéicha avei , peteĩete iñeʼẽ rendu haguére , maymáva oñemboheko jojáta .
Tembiapoukapy oñemoĩ hetave haguã iñangaipáva , ha heta hetavévo , Tupã ipyʼa porãve .
Ha pe angaipa ipuʼaka haguéicha ha ogueru ñemano , upéicha avei Tupã pyʼa porãngue ñane sãmbyhy , ñane mboheko jojávo ha omeʼẽvo ñandéve jeikove opaʼỹva , Ñandejára Jesucristo rupi .
Mbaʼe piko jaʼéta aipórõ ? Ñane rembiapo vaivéta piko jahávo Tupã imbaʼe porãve haguã ?
Ahániri upéva ! Angaipa apópe guarã ñande ñamanóma ? Mbaʼéicha piko aipórõ jaikótante jahávo upe angaipa apópe ?
Ndapeikuaái piko peẽ , jajoajúvo Jesucristo rehe ñemongarai rupi , jajoajuha imanóre ?
Ñemongaraípe niko Jesucristo ndive ñañeñotỹ , ha ñamano ñañemoingove jey haguã , ha jarohasa peteĩ jeikove ipyahúva , Jesucrístope omoingove jey haguéicha Tupã ñande Ru puʼaka mimbipa .
Jajoaju rire ramo Jesucristo ndive , peteĩ mano , pe imanóicha guápe , jajoaju avei hendive ijeikove jeýpe .
Jaikuaa pe ñande reko yma , ojehupi hague kurusúre Jesucristo ndive , pe ñande reko vaikue oñehundi haguã ha ndajaiko véima haguã angaipa apo poguýpe .
Peteĩ omano ramo niko ojei pe angaipa apógui .
Ñande ñamano ramo Jesucristo ndive , jajerovia hendive avei jaikovetaha .
Jaikuaa , oikove jeývo Jesucristo nomano moʼã veimaha . Pe mano ndaipuʼaka moʼã véima hese .
Jesucristo , omanóvo , omano angaipápe guarã , ha oikovévo , oikove Tupãme guarã .
Upéicha avei peẽ , pejerereko omanóva ramo angaipápe guarã , ha oikovéva ramo Tupãme guarã , Jesucristo ndive pejoaju rupi .
Ha upéicha , ani peheja pe angaipa ipuʼaka pende rete omano vaerãre , ha ojapouka peẽme pende rete rembipota .
Ani peheja angaipa oiporu pende rete mbaʼe vairãme . Upéva rangue , peñemeʼẽ Tupãme , yvypóra omano ha oikove jey vaekuéicha . Ha pemeʼẽ chupe pende rete ojapo haguã heseve upe heko jojáva chupe guarã .
Upéicharõ , pe angaipa ndaipuʼakavéi chéne pende rehe , napeñeñapytĩ moʼãi tembiapoukapýpe , peiméta uvei Tupã mbaʼe porãre .
Mbaʼe piko aipórõ ? Ñane angaipáta piko nañaiméi haguére tembiapoukapýre , ha ñaime Tupã mbaʼe porãre ? Nahániri upéva !
Peẽ peikuaa porã , peñemeʼẽ ramo tembiguáirõ peteĩ mbaʼe járape pene ñeʼẽ rendu haguã chupe , upéicharõ peẽ upe pene ñeʼẽ renduha rembiguái . Ha upéva péicha , pene ñeʼẽ rendu ramo Angaipápe pe manóta , térã pene ñeʼẽ rendu ramo Tupãme peikovéta .
Ha Tupã rehe ae , peẽ yma peiko vaekue angaipa poguýpe , pene ñeʼẽ rendúma pende pyʼaite guive , opa umi peñemboʼe haguépe .
Pejei vove angaipa poguýgui , peẽ peike pembaʼapo teko jojáre .
Añeʼẽ yvypóra oñeʼẽháicha , peẽ niko pene kangy rupi , ndaikatúi peikuaa porã koʼã mbaʼe . Ha upéicha , yma pemeʼẽ haguéicha pende rete mbaʼe kyʼa ha teko añáme pejapo haguã ivaíva , pemeʼẽ avei koʼágã pende rete pembaʼapo haguã teko jojáre , ha perohasa haguã peteĩ jeikove marangatu .
Peẽ angaipa rembiguái ramo gueteri , napembaʼapói teko jojáre .
Ha mbaʼépe iporã peẽme raʼe upérõ ? Koʼágã peẽ petĩ umi mbaʼére , oporoguerahágui ñemanómente .
Ha koʼágã katu , pesẽmava angaipa poguýgui , peike pembaʼapo Tupãme guarã . Kóva katu iporã peẽme , pende rerahágui jeikove marangatúpe , ha ipahávo , jeikove opa ára guarãme .
Angaipa apo oporogueraha ñemanóme , Tupã jopói katu jeikove opa ára guarãme , joajúpe Ñandejára Jesucristo ndive .
Che pehẽngue kuéra , peẽ niko peikuaa umi tembiapoukapy , ha peikuaa pe tembiapoukapy ipuʼakaha yvypórare oikove ajánte .
Peteĩ kuña omendáva , tembiapoukapy rupi ojoaju iménare oikove aja .
Aipórõ , haʼe ojoaju ramo ambue kuimbaʼére iména oikove aja , omyakãratĩ chupe . Ha pe iména omano ramo katu , upe kuña osẽma upe tembiapoukapy oñapytĩ vaekue chupégui , ha ikatu ojoaju ambue kuimbaʼére , omyakã ratĩʼỹre iménape .
Péicha avei , che pehẽngue kuéra , pejoajúvo Jesucrístore , pemano hendive umi tembiapoukapýpe guarã , pejoaju haguã ambuére , heʼise , pe omano rire oikove jey vaekuére . Upéicha rupi , ikatu ñambyaty heta mbaʼe iporãva Tupãme ombohorýva .
Jaikovévo angaipa apoha ramo , tembiapoukapy omombáy kuri ñande pype tembipota vai , ha mano mante ñamonoʼõ .
Koʼágã katu , ñamano pe tembiapoukapýpe guarã , ñande rereko vaekue ipoguýpe . Ha japyta ñane sãʼỹre , ñambaʼapo haguã Tupãme guarã , jeikove pyahu Espíritu Santo ndive guápe , ndahaʼe véima tembiapoukapy tujáre .
Jaʼéta ngaʼu piko upévare , pe tembiapoukapy ivaiha ? Ahániri upéva ! Upéicharõ jepe , ndahaʼéi rire pe tembiapoukapýre , che ndaikuaái vaerã moʼã mbaʼépa pe angaipa apo . Arakaʼeve ndaikuaái vaerã moʼã mbaʼépa pe mbaʼe pota , pe tembiapoukapy ndeʼíri rire : “ Ani ne mbaʼe pota . ”
Pe angaipa apo katu oñekarama upévare , ha oiporúvo upe tembiapoukapy voi , omoĩ che pype opaichagua tembipota vai . Ndaipóri aja tembiapoukapy niko , angaipa apo ndaipóri avei .
Oĩ vaekue peteĩ ára , tembiapoukapyʼỹre che ikatu hague aikove , ha oúvo pe tembiapoukapy katu , pe angaipa apo opáy ,
ha che amano . Ha upéicha , upe tembiapoukapy , omeʼẽ rangue chéve jeikove , che juka .
Tembiapoukapy rupi , pe angaipa apo oñemohatã ha che mbotavy , ha upe tembiapoukapýre voi che juka .
Mbykyhápe jaʼétarõ , tembiapoukapy niko ijehegui imarangatu , ha opa ijapopyrã imarangatu , heko joja ha pyʼa porã megua .
Ha aipórõ piko , ko mbaʼe iporãva che reraha manóme ? Ndaupéichai ! Pe ojehúva niko kóva : Pe angaipa apo , ohechauka haguã añetehápe angaipaha , oiporu pe mbaʼe porã che juka haguã . Ha upéicha , tembiapoukapy rupi hesakã opytávo mbaʼeichaite pevépa ivai pe angaipa apo .
Jaikuaa niko pe tembiapoukapy espíritu reheguaha , ha che katu che kangy , imeʼẽmbyre tembiguái ramo angaipápe .
Ndaikuaái mbaʼépa ogueru chéve che rembiapo . Ndajapói niko pe ajaposéva , upéva rangue , pe nda che aʼeiha katu pe ajapóva .
Ha ajapóva ramo , pe ajaposeʼỹva , ahecha kuaa upévape tembiapoukapy iporãha .
Aipórõ ndahaʼe véima che pe ojapóva , pe angaipa che pype oĩvante .
Che aikuaa , che pype , che reko kangýpe ndaiporiha pe iporãva . Ajapose ramo jepe iporãva , naiméi ajapo haguãicha .
Ndajapói pe mbaʼe porã ajaposéva , pe angaipa ajaposeʼỹvante .
Ha upéicha , ajapo ramo pe ajaposeʼỹva , nda che vémai pe ojapóva , pe angaipa che pype oĩvante .
Ahecha kuaa niko , ajapose ramo jepe iporãva , ivaíva mante ajuhu che rapépe .
Che pype niko iporã chéve pe Tupã rembiapoukapy ,
ha añandu che pype peteĩ mbaʼe che jokóva ajepyʼa mongeta porã haguã . Upéva pe angaipa rembiapoukapy , oĩva che pype ha che jopýva .
Aichejáranga che ! Mávapa che peʼáne pe mano puʼaka , che retépe oĩvagui ?
Tupã mante , ameʼẽha che aguije Ñandejára Jesucristo rupi . Ipahápe : che aikuaa ajapo vaerãha Tupã rembiapoukapy , ha che kangýgui , aime angaipa rembiapoukapy poguýpe .
Aipórõ , koʼágã ndaipóri véima ñenupã umi Jesucrístore ojoajúvape guarã .
Pe Espíritu rembiapoukapy oporomoingovéva Jesucristo rupi , nde peʼa pe angaipa ha mano rembiapoukapýgui .
Tupã niko ojapo , pe Moisés rembiapoukapy ikatuʼỹ vaekue yvypóra reko kangýgui : Tupã ombou Taʼýra teépe , yvypóra heko kangy vaicha ha angaipa apoha ramo , péicha ohundi haguã upe angaipa apo .
Upéicha ojapo , ikatu haguã ñande jajapo teko jojápe pe tembiapoukapy ojeruréva , ndajaiko véima niko ñande reko kangýpe , jaikóma Espíriture .
Umi oikovéva yvypóra reko kangýpe , ojepyʼapy upéicha oiko haguãnte , ha umi oikóva Espíritu rehe katu , ojepyʼapy Espíritu reheguáre .
Ha pe jepyʼapy yvypóra reko kangy rehegua , oporogueraha manóme . Jepyʼapy Espíritu rehegua katu , oporogueraha jeikove ha pyʼa guapýpe .
Umi ojepyʼapýva oikónte haguã yvypóra reko kangýpe , umíva opuʼã Tupãre , ndoikoséi ha ndaikatúi voi oiko Tupã rembiapoukapýre .
Upévare , umi yvypóra reko kangýre oikóva ndaikatúi ombohorývo Tupãme .
Peẽ katu ndapeiko véima upe yvypóra rekópe , Espíritu rehéma , Tupã Espíritu oiko rupi pende pype . Oguerekoʼỹva Jesucristo Espíritu ipype , ndahaʼéi Jesucristo rehegua .
Ha Jesucristo oikove ramo pende pype , omanóta ramo jepe pende rete pene angaipa kuére , pe espíritu oikove Tupã pene mboheko joja rupi .
Ha pe Jesús moingove jeyhare Espíritu oikove ramo pende pype , upe omoingove jey vaekue Jesucrístope voi , omoingove jeýta umi pende rete omano vaerãva , Tupã Espíritu oikovéva pende pype rupi .
Aipórõ , che pehẽngue kuéra , jareko jajapo vaerã jaikóvo , ha ndahaʼéi yvypóra reko kangýpe .
Peiko ramo peẽ yvypóra reko kangýpe , pemanóta . Ha Espíritu rupi pejuka ramo upe yvypóra reko kangy , peikovéta .
Opa oñesãmbyhykáva Tupã Espíriture , umíva Tupã raʼy .
Peẽme niko noñemeʼẽi peteĩ Espíritu peiko haguã tembiguái ramo , peʼa jey haguã kyhyjépe . Upéva rangue katu pe Espíritu ojapo pende hegui Tupã raʼy . Kóva ko Espíritu rehe jaʼe Tupãme : “ Há che Ru ! ”
Ha upe Espíritu upéva voi ojoaju ñande espíriture ohechauka haguã , Tupã raʼymaha ñande .
Ha ñande haʼégui itaʼýra , jahupytýta avei Cristo ndive pe Tupã oguerekóvagui chupe guarã , ha jahasa asy ramo Cristo ohasa asy haguéicha , ñaiméne avei hendive heko mimbipápe .
Che haʼe koʼã jehasa asy koʼagãgua ndahaʼeiha mbaʼeve ñambojoja ramo pe vyʼa mimbipáre , jahasátava upe rire .
Opa mbaʼe ijapo pyre ohaʼarõ pyʼa tarovápe ojekuaa porã ñande Tupã raʼyha .
Opa mbaʼe ijapo pyre niko osẽ hapégui ha oñembyaipa , ndahaʼéi ijehegui rei oipotágui , Tupã upéicha oipotáguinte . Ha upéicharõ jepe , opa ára ohaʼarõva ,
osẽ tembiguái reko ha ñehundígui , ohupyty haguã pe vyʼa mimbipa pegua teko sãʼỹ oguerekóva Tupã raʼy kuéra .
Jaikuaa niko koʼágã peve opa mbaʼe ijapo pyre ohasa asyha peteĩ kuña imemby pota vaicha .
Ha ndahaʼéi haʼénte ohasa asýva , ñande avei jahasa asy , ñande jarekómava pe Espíritu , oñemeʼẽ tenonde vaekue ñandéve . Jahasa asyeterei ñahaʼarõvo pe ára jajerereko haguã Tupã raʼy ramo , ha ñande rete osẽ jejopýgui .
Upe mbaʼe ñahaʼarõva reheve ñañerenohẽ vaekue jejopýgui . Ñahaʼarõ pe jahechámava niko ndahaʼéi ñehaʼarõ . Máva voi piko ohaʼarõ pe ohechámava ?
Ha ñahaʼarõ ramo mbaʼe jahechaʼỹva gueteri , ñahaʼarõ vaerã jaropuʼakávo ñande jehasa asy .
Upéicha avei , pe Espíritu ñane pytyvõ ñane kangy ramo . Nañañemboʼe kuaái niko ñañemboʼe haguãicha , ha Espíritu voi oñemboʼe ñande rehe Tupãme , pyʼambu ikatuʼỹva jaʼépe .
Ha Tupã , oipyguaráva ñande pyʼa , oikuaa mbaʼépa pe Espíritu heʼise . Pe Espíritu niko ojerure asy , Tupã oipotaháicha , umi Tupã mbaʼévare .
Jaikuaa niko Tupã omoĩha opa mbaʼe iporã haguã umi hayhuhárape , haʼe ohenói vaekue ojapo haguã hembipota .
Umi haʼe oikuaáma vaekue voi , iñepyrũrã guive omoĩ oiko haguã Itaʼýraicha . Itaʼýra haʼe haguã pe tenondegua ipehẽngue kuéra apytépe .
Ha umi Tupã oiporavo vaekuépe imbaʼerã , iñepyrũha guive ohenói avei . Ha umi ohenói vaekuépe omboheko joja , ha umi omboheko joja vaekuépe , omeʼẽ heko mimbipágui .
Mbaʼépa ikatuve jaʼe ? Tupã oĩ ramo ñane ndive , piko máva oñemoĩta ñande rehe ?
Tupã omeʼẽ rire ñandéve Taʼýra tee jepe , ha oheja katu omano ñande rehe , mbaʼéicha piko nomeʼẽ moʼãi ñandéve , Itaʼýra ndive , opa mbaʼe ?
Oiméta piko oñeʼẽ vaíva umi Tupã oiporavo vaekuére ? Tupã niko pe omboheko jojáva chupe kuéra .
Mávapa ikatúne omboja hese kuéra angaipa ? Avave . Jesucristo niko pe omano vaekue . Ha oimeve katu , haʼe niko pe oikove jey vaekue ha oime koʼágã Tupã akatúape , oñemboʼe hína ñande rehe .
Máva piko ikatúta ñande peʼa Jesucristo mborayhúgui ? Jehasa asy piko , mbaʼe mbyasy , ñemuña , ñembyahýi , opívo térã ñemano vai piko ?
Heʼiháicha Ñandejára Ñeʼẽ : “ Nde rehehápe opa ára roĩrojejuka haguãicha . Rojerereko ovecháicha , ojereraháva ojejukávo . ”
Opa koʼã mbaʼépe katu ñasẽ porã upe ñande rayhu vaekue rupi .
Jesucristo reroviaha che rekópe , haʼe añetegua , nda che japúi . Upéi ave , che akã , oisãmbyhýva Espíritu Santo , heʼi chéve añeteha :
ajepyʼapy manterei ha che pyʼápe areko peteĩ ñembyasy opaʼỹva ,
hiʼãnte chéve che voi ajeharu , ajei Jesucrístogui , upéicha aipytyvõta ramo che pehẽngue kuéra umi che retãguávape .
Haʼe kuéra niko Israel ñemoñare , ha Tupã oguereko chupe kuéra itaʼýrarõ . Tupã oĩ vaekue ijapytépe kuéra heko mimbipa reheve , ha oñoñeʼẽ meʼẽ hendive kuéra , omeʼẽ chupe kuéra Moisés rembiapoukapy , Tupã rayhu kuaa ha iñeʼẽ .
Haʼe kuéra niko ñande ru kuéra ypykue ñemoñare , ha chugui kuéra , yvypóra rekópe , ou pe Mesías , Tupãva opa mbaʼe ári , oñemombaʼe guasúva opa ára . Amén .
Ha ndaʼéiko hína Ñandejára Ñeʼẽ ndoiko véimava , nda opavavéi Israelgua ñemoñare ndahaʼéi haguére Israelgua añete .
Nda opavavéi Abraham ñemoñare , taʼýra tee . Tupã katu heʼi vaekue chupe kuéra : “ Ne ñemoñare oúta Isaac rupi . ”
Kóva ohechauka ñandéve , avave ndahaʼeiha Tupã raʼy peteĩ máva ñemoñare haguérente . Upéva rangue , umi Tupã ñeʼẽ meʼẽ rupi ojererekóva taʼýrarõnte ojeguereko kuaa ñemoñare tee ramo .
Upéva hína pe ñeʼẽ Tupã omeʼẽ vaekue Abrahámpe : “ Upéva upe ára rupi aju jeýta , ha Sara imembýta . ”
Ha upépe ndopái . Umi mokõi Rebeca memby , peteĩnte vaekue itúva , ñande ru ypykue Isaac .
Jaʼéta piko upévare Tupã ndaheko jojaiha ? Ahániri katu !
Tupã niko heʼi vaekue Moiséspe : “ Aiporiahurerekóta che aipotávape , ha amboaichejárata avei che aipotávape . ”
Ha upéicha , noĩri yvypóra oipotáre térã oñehaʼãre , oĩ katu Tupã poriahurerekóre .
Ñandejára Ñeʼẽme , haʼe heʼi mburuvicha guasu Egipto guápe : “ Ajapo nde hegui mburuvicha guasu ahechauka haguã nde pype che puʼaka , ha ajekuaauka haguã yvy tuichakue . ”
Ha upéicha Tupã oiporiahurereko haʼe oiporiahurerekosévape , ha avei ombopyʼa hatã , haʼe ombopyʼa hatãsévape .
Eréta jepe chéve : “ Upéicharõ , mbaʼe piko Tupã omboja kuaa yvypórare , ko avave ndaikatúiva opuʼã hese ? ”
Ha nde , yvypóra , máva piko nde , rehova api haguã Tupãme ? Japepo yvy piko heʼíta ngaʼu ijapoharépe : “ Mbaʼére piko che apo péicha ? ”
Kambuchi apoha ikatu ojapo ojaposéva pe tujúgui , ha upe tujúgui voi , ikatu ojapo peteĩ japepo ojeporu vaerã haʼe oikuaahápe , ha ambue oiporu haguã maymáva .
Tupã , oikuaauka haguã mbaʼéichapa oporonupã , ha ohechaukávo ipokatu , ogueropuʼaka heta ñehaʼarõ kuaápe , umi oñenupã vaerãme ha hoʼáva ohóvo ñehundípe .
Upe jave avei , oikuaaukase vaekue ñande pype heko mimbipa tuichaitéva . Ñande poriahurereko niko , ha ñane mbosakoʼi voive guive jaike haguã upe heko mimbipápe .
Ha upéicha , Tupã ñane renói , judío apytepeguáva ha judioʼỹva apytepeguáva .
Ojeʼeháicha Oseas kuatiápe : “ Umi che retãguaʼỹvapehaʼéne che retãguaha , kuña ahayhuʼỹvapehaʼéne ahayhuha .
Ha upe ojeʼe haguetépe : ‘ Peẽ ndahaʼéi che retãgua ’ , oñehenóita chupe kuérape Tupã oikovéva raʼy tee . ”
Israelgua kuérare katu , Isaías heʼi vaekue : “ Israel ñemoñare kuéra hetaiterei ramo jepe yvykuʼi yguasu peguáicha , peteĩ hembyremínte oñepysyrõtava .
Vokói etéma Ñandejára ojapopáta hína opa yvy ári , oñeʼẽ meʼẽ hague . ”
Isaías voi heʼi haguéicha koʼágã mboyve : Ñandejára ipuʼakapávandohejái rire ñandéveñemoñare , koʼágã voi ñande Sodoma ha Gomórraichavaerã moʼã .
Mbaʼépa jaʼéne kóvape ? Ñande jerovia rupi , Tupã omboheko joja hague umi heko jeroviahaʼỹvape , ndohekái vaekue voi teko joja .
Umi Israelgua katu , omopyendase vaekue heko joja tembiapoukapýpe , ndohupytýi upéva .
Mbaʼére piko ? Noñemopyendáigui jeroviápe , hembiapokuépente . Upévare oñepysãnga hikuái pe “ ita oñeñepysãngaháre ” ,
Ojehecháva Ñandejára Ñeʼẽme : “ Che amoĩ Siónpe peteĩ ita , ita oñepysãngatahápe hikuái . Umi ojeroviáva hesendopyta rei chéne . ”
Che pehẽngue kuéra , che pyʼa rembipota ha che ñemboʼe niko , Israelgua maymáva oñepysyrõ haguã .
Hese kuéra ikatu haʼe , hiʼãnteha chupe kuéra ombaʼapo Tupãme guarã . Noñemopyendáinteko hikuái arandu añetépe .
Haʼe kuéra ndohecha kuaaséi , Tupãha pe omboheko jojáva yvypórape . Ha heko jojase hikuái ijehegui rei , upévare noñemoĩri pe Tupã heʼi vaekuére , ñande reko joja haguã .
Tembiapoukapy niko opa Jesucristo ndive , ha upéicha maymáva heko joja ijeroviáre .
Teko joja ipyendáva tembiapoukapýre , Moisés heʼi vaekue : “ Opa iñeʼẽ rendúva tembiapoukapýpe , hese oikovéta . ”
Ha pe teko joja ipyendáva jeroviáre , ojeʼe : “ Ani rejepyʼa mongeta kóicha : ‘ Máva piko ojupíta yvágape ? ’ ( upéva hína , omboguejy haguã Jesucristo ) ,
térã : ‘ Mávapa oguejýta yvykua pypukúpe ? ’ ( upéva hína , Jesucristo ojupi haguã omanóva apytégui ) . ”
Mbaʼe piko aipórõ pe ojeʼéva ? “ Pe ñeʼẽ niko oĩ nde ypýpe , nde jurúpe , nde pyʼápe . ” Upéva hína pe jerovia rehegua marandu romosarambíva .
Ere ramo Jesucristo nde Jaraha , ha nde pyʼápe rerovia Tupã omoingove jey hague chupe , reñepysyrõta .
Ñande pyʼápe niko jarovia jahupyty haguã teko joja , ñande jurúpe jaʼe jaroviaha Jesucrístope , ñañepysyrõ haguã .
Ñandejára Ñeʼẽ heʼi : “ Pe ojeroviáva hese ndopyta rei chéne . ”
Judío ha judioʼỹva ndojoavýi . Tupã niko opavave Jára , ha omeʼẽ heta mbaʼe umi chupe oñemboʼévape .
Ñandejára Ñeʼẽ niko heʼi : ‘ Opa oñemboʼéva Ñandejárape , oñepysyrõta . ’
Ha mbaʼéicha piko oñemboʼéta hikuái chupe , ko ndogueroviái vaekue Tupãme ? Ha mbaʼéicha piko ogueroviáta chupe , ko avave noñeʼẽiva chupe kuéra hese ? Ha mbaʼéicha piko ohendúta , ndaipóri ramo peteĩ oñeʼẽva chupe kuéra upe marandu pyahúre ?
Ha mbaʼéicha piko oiméta oñeʼẽva upe marandu pyahúre , noñemondói rirérõ upevarã ? Heʼiháicha Ñandejára Ñeʼẽ : “ Iporãite piko jahecha ramo oguahẽ umi marandu porã oguerúva ! ”
Nda opavavéiko ojuhu porã pe marandu pyahu . Isaías heʼiháicha : “ Che Jára , máva piko oguerovia raʼe ohendúvo pe marandu ? ”
Aipórõ , jajerovia niko ñahendu rire ae pe marandu , ha pe marandu ou Cristo ñeʼẽgui .
Che katu aporandu : Oime mbaʼe piko nohendúi raʼe hikuái pe marandu ? Ohendu niko hikuái ! Ñandejára Ñeʼẽ heʼi : “ Iñeʼẽ nguéra isarambiyvy tuichakue , ha yvy apy mombyryve peveiñeʼẽ nguéra oguahẽ . ”
Ha aporandu jey : Oime mbaʼe piko umi Israelgua ndohecha kuaái ? Tenondete Moisés heʼi : “ Che ahejáta peñemyrõpeteĩ tetã ndahaʼéiva tetã tee , pombopochýta peteĩ tetãitavýva ndive . ”
Upéi Isaías heʼive : “ Umi nda che rekái vaekueche juhu , ha umi che rehe oporanduʼỹ vaekuépeajechauka . ”
Ha oñeʼẽvo umi Israelguáre , Isaías heʼi : “ Opa ára ambohasa che po peteĩ tetã iñeʼẽ renduʼỹva ha heko puʼãvape . ”
Koʼágã aporandu : Oiméne piko Tupã omboyke raʼe ijehegui hetã guápe ? Ahániri katu ! Che voi niko Israelgua , Abraham ñemoñare , Benjamín ñemoñare atygua .
Iñepyrũha guive , Tupã oguereko vaekue Israelgua kuérape hetãgua ramo . Ha koʼágã ndojahéiri hese . Ndapeikuaái piko peẽ Ñandejára Ñeʼẽ heʼiha , maranduhára Elías rekovekue oñemombeʼuhápe , haʼe omoĩ vai hague Israélpe Tupãme oñemboʼévo ? Haʼe heʼi vaekue :
“ Che Jára , ojuka niko hikuái ne maranduhára kuérape , ha ohundi umi nde altar . Che añoite apyta aikove , ha che jukase avei hikuái . ”
Tupã katu heʼi chupe : “ Amboyke chéve guarã 7.000 kuimbaʼe oñesũʼỹ vaekue tupã Baal renondépe . ”
Upéicha avei , opyta koʼágã peteĩ hembyremi , Tupã , ipyʼa porã rupi , oiporavo vaekue .
Ha Tupã pyʼa porã rehe ramo , ndahaʼéi mbaʼeve haʼe kuéra ojapo vaekuére . Upéicha rire , Tupã pyʼa porã ndahaʼe moʼã véima pyʼa porã .
Aipórõ piko mbaʼe ? Israelgua kuéra ndohupytýi pe ohekáva , ha umi Tupã oiporavo vaekue katu , umíva ohupyty . Umi ambuépe oñembopyʼa hatã ,
heʼiháicha Ñandejára Ñeʼẽ : “ Tupã ombopyʼa hatã chupe kuéra , ha upéicha koʼágã peve . Omeʼẽ chupe kuéra tesa ohechaʼỹva , ha apysa ohenduʼỹva . ”
David heʼi avei : “ Ikaru guasu kuéraguitoiko pyaha ha ñuhã , oñepysãnga ha oñenupãhaguã hikuái .
Hesa kuéra toñembotyha tohechaʼỹ . Heko asy tombyaturu chupe kuéraopa ára . ”
Koʼágã aporandu : Oiméne piko umi judío , oñepysãngávo hoʼapaite raʼe ? Ahániri upéva ! Upéva rangue , umi judío naiñeʼẽ rendúivo , umi judioʼỹva ikatu oñepysyrõ , Israelgua kuéra ipochy haguã .
Aipórõ , umi Israelgua ñepysãnga ha iñesẽ vai , ogueru rire mbaʼe porã ko yvy tuichakuépe umi judioʼỹvape , mbaʼépa ndoguerúi chéne ojeheko myatyrõ vove umi judío !
Ha areko peteĩ mbaʼe haʼe vaerã judioʼỹvape . Tupã che moĩ aja pukukue ambaʼapo haguã judioʼỹva apytépe , arohoryeténe ko tembiapo .
Aipota umi che retãguáva ipochy pende rehe , ha upéicha aipysyrõ haguã chupe kuéra .
Tupã jejahéi judío kuérare ogueru rire jeiko porã jey hendive , mbaʼe nipo ndoguerúi chéne , Tupã oheja jey ramo oñemoaguĩ hese hikuái : Jeikove jey umi omano vaekuépe guarã !
Pe mbuja tenondegua oñemboyke ramo Tupãme guarã , imbaʼe avei umi hembýva . Ha pe yvyra rapo oñemboykérõ Tupãme guarã , imbaʼe avei umi hakã .
Pe olívogui , umíva judío kuéra hína , oñekytĩ hakã mbovymi ha oñemoinge hese olívo kaʼaguy , umíva umi judioʼỹva hína . Upéicha rupi peime hapo peve , upe olívo rekovépe voi .
Ani jepe rejererovu ha rejahéi umi hakã ypykuére . Upéicha rejapórõ , ne manduʼáke ndahaʼeiha nde pe hapo rejokóva , pe hapo katu ndéve nde joko .
Ikatu oime ere : “ Oñekytĩ niko hakã añembojeheʼa haguã upe olívore . ”
Iporã , umíva oñekytĩ ndojeroviái haguére . Aipórõ , ani rejererovu , ekyhyje uvei .
Tupã ndoheja reíri ramo umi hakã ypykuépe , ndéve avei ndo reja rei moʼãi .
Emaʼẽna mbaʼéichapa Tupã ipyʼa porã , ojopy kuaa jepe avei . Ojopy umi ojaʼyvere vaekue ndive , ha ipyʼa porã ne ndive . Ha reiko vaerã opa ára pe haʼe ipyʼa porãháre . Upeichaʼỹrõ , nde avei reñekytĩ vaerã .
Upéi ave , judío kuéra ohejárõ hembiroviaʼỹ , oñembojeheʼa jeýne . Tupã niko ipokatu ombojeheʼa jey haguã chupe kuéra .
Nde , nde ypy guive voi olívo kaʼaguy vaekue , upéi reñekytĩ ha reñembojeheʼa pe olívo iporãvare . Mbaʼeichaite peve piko umi judío , olívo porã rakãva hína haʼe kuéra , oñembojeheʼa jeýta pe olívo teére !
Che pehẽngue kuéra , aipota peikuaa ko Tupã mbaʼe ñemi , ani haguã peiko peñemoarandu . Israelgua ñembopyʼa hatã nda opa ára guarãi , upéva oikóta umi Israelguaʼỹva retakue oñemoaguĩva Tupãre , ohupyty pe haʼe oipotaháicha .
Ágã upéva ojehúvo , Israel tuichakue oñepysyrõta . Ñandejára Ñeʼẽ niko heʼi : “ Pe oporopysyrõva Sióngui oútaha omboykéta Jacóbguiteko aña .
Ha ameʼẽchupe kuéra che ñeʼẽaipeʼataha hembiapo vaikuégui . ”
Judío kuéra nohenduséi marandu pyahu , ha upéva heʼise opuʼãha Tupãre , peẽ judioʼỹva peñemoĩ porã haguã . Ha opáichavo Tupã ohayhu gueteri chupe kuéra , haʼe oiporavo rupi ijypy kuerakuépe .
Tupã omeʼẽva ndoipeʼái , ha ndoheja reíri oporohenói ramo .
Yma peẽ na pene ñeʼẽ rendúi vaekue Tupãme , ha koʼágã judío kuéra naiñeʼẽ rendúiva , Tupã pende poriahurereko .
Upeichaite avei , koʼágã naiñeʼẽ rendúi haʼe kuéra , ha upéva Tupã pende poriahurereko haguãnte , ha koʼágã avei , oiporiahurereko haguã chupe kuéra .
Tupã oñapytĩ vaekue opavavépe iñeʼẽ renduʼỹ haguã , oiporiahurereko joja haguã peteĩcha opavavépe .
Tuichaite mbaʼe piko umi mbaʼe Tupã oguerekóva , ha pe iñarandu ha iñakã porãngue ! Avave ndaikatúi omyesakãvo mbaʼépa haʼe ojapóta , ha oikuaávo hape kuéra .
“ Máva piko oikuaa Ñandejára akã ryepy ? Máva piko oñemoñeʼẽta chupe ?
Mávapa ombaʼe omeʼẽ rakaʼe chupe , haʼe koʼágã omyengovia haguã ? ”
Opa mbaʼe ou Tupãgui , ha oĩ haʼe rupi ha chupe guarã . Tojererohory opa ára Tupãme ! Amén .
Upévare , che pehẽngue kuéra , Tupã poriahurerekóre ajerure peẽme , peẽ voi peñemoĩ haguã Tupã renondépe , imeʼẽmby oikovéva , imarangatúva ha iporãva ramo . Upéva haʼe pe jererohory añete peikuaveʼẽ vaerã .
Anivéma peiko ojeʼeháicha koʼágã ojeiko vaerãha . Upéva rangue , pemoambue pende pyʼapy iñambue haguã avei pende rekove ha peikuaa Tupã rembipota , heʼise , pe iporãva , pe ombohorýva chupe , pe mbaʼevépe ivaiʼỹva .
Pe ijapopyrã Tupã omeʼẽ vaekue ipyʼa porãgui chéve , upévare haʼe peẽme ani haguã peje pende jehe mbaʼeve upe peje vaerãgui . Iporãve peteĩ-teĩ heʼi ijehe upe hekopegua , ohecha kuaávo jopói omeʼẽ vaekue chupe Tupã , upe ijerovia ndive .
Hetaháicha umi ñande rete rehegua , ha nda opavavéi peteĩ mbaʼépente iporã ,
upéicha avei ñande , ñande reta ramo jepe , peteĩnte Cristo ndive , ha jajoaju ojuehe , peteĩ rete rehegua ramo .
Tupã niko omeʼẽ vaekue ñandéve ñande katupyry haguã peteĩ mbaʼépe , omeʼẽse haguéicha ñandéve . Upévare , Tupã ñane mbokatupyry rire japoromomarandu kuaa haguã , ñañeʼẽ vaerã upe mbaʼe jaroviávare .
Ha ñane mbokatupyry rire ñaipytyvõ haguã ñande rapichápe , ñaipytyvõ porã vaerã . Upe oñembokatupyry vaekue oporomboʼe haguã , toporomboʼe .
Pe oñembokatupyry vaekue oporomokyreʼỹ haguã , toporomokyreʼỹ . Omeʼẽva , tomeʼẽ ojejapoʼỹre , ombaʼapóva tembiapo hasyhápe , tombaʼapo hekópe . Pe oipytyvõva umi oikotevẽvape , toipytyvõ vyʼápe .
Pejoayhúke añetehápe . Pembotove ivaíva ha peñemboja iporãvare .
Pejoayhu oñopehẽnguéicha , peñombojerovia ha peñomombaʼe .
Peñehaʼãke ani pene ateʼỹ , ha pembaʼapo Ñandejárape guarã akã rakúpe .
Peikove vyʼápe , umi mbaʼe pehaʼarõvare . Peropuʼaka pyʼa guasúpe umi pehasa asyha . Aníke arakaʼeve peheja pene ñemboʼe .
Pereko pene mbaʼérõ umi Tupã mbaʼéva remikotevẽ . Pemoguahẽ porãke pene mbohupápe .
Pehovasa umi pene muñávape . Pehovasa ha ani pejaʼo vai chupe kuéra .
Pevyʼa umi ovyʼáva ndive , ha pene rasẽ umi hasẽva ndive .
Peiko peñorãirõʼỹre ambue kuéra ndive . Ani pejejapo , peñemoĩ uvei umi heko mirĩva ykére . Ani peñemoarandu .
Ani pemyengovia ivaíva ivaívape . Peñehaʼã pejapo iporãva opavave renondépe .
Ikatuha peve , peñehaʼãmbaite peiko haguã pyʼa guapýpe opavave ndive .
Che pehẽngue kuéra ahayhúva , ani pemyengovia oja japo vaíva pende rehe , Peheja Tupãme toporonupã . Ñandejára Ñeʼẽ niko heʼi : “ Che aporomboheko joja vaerã . Che ahepymeʼẽta , heʼi Ñandejára . ”
Ha avei : “ Peteĩ ndaijaʼéiva nde rehe iñembyahýirõ , emongaru , ha ijyuhéirõ , emboyʼu . Upéicharõ , hova pytãmbáne otĩgui . ”
Ani reheja ipuʼaka nde rehe ivaíva . Upéva rangue , nde puʼaka nde ivaívare iporãva rupive .
Maymáva oñemoĩ vaerã mburuvicha poguýpe . Ndaipóri mburuvicha ouʼỹva Tupãgui , ha umi oĩva , Tupã omoĩ vaekue meme .
Aipórõ , umi opuʼãva mburuvicháre , opuʼã umi mbaʼe Tupã omoĩ vaekuére . Ha umi opuʼãva oñenupãne .
Mburuvicha kuéra noĩri omongyhyje haguã iporãva apohápe , umi angaipa apohápente . Reikovesépa kyhyjeʼỹre mburuvicha renondépe ? Ani nde reko vai , ha mburuvicha nde rereko porãne ,
ombaʼapógui haʼe Tupãme , ndéve iporã vaerãre . Nde reko vaírõ katu , ekyhyje . Ndareíri mburuvicha ikyse puku , ombaʼapógui Tupãme guarã omeʼẽ haguã ohekáva pe hembiapo vaívape .
Upévare , tekotevẽ oñeñemoĩ mburuvicha poguýpe , ndahaʼéi katuete rekyhyjégui , reikuaágui voi upéicha rejapo vaerãhánte .
Upévare avei peẽ pemeʼẽ pe impuésto , mburuvicha kuéra ombaʼapógui Tupãme guarã , ha upévape oiko .
Pemeʼẽ peteĩ-teĩme imbaʼerãva . Umi pehepymeʼẽ vaerãva rehe , pehepymeʼẽ . Umi pehepymeʼẽ vaerã ramo impuésto , pehepymeʼẽ . Umi pemombaʼe vaerãva , pemombaʼe . Umi pehayhu vaerãva , pehayhu .
Ani oime peiporu vaekue pemyengoviaʼỹva . Pejoayhu vaerãhágui ani pende resarái . Pe ohayhúva hapichápe ojapóma tembiapoukapy heʼíva .
Tembiapoukapy kuéra heʼi : “ Ani remyakãratĩ ne rembirekópe , ani reporojuka , ani remonda , ani reipota opa mbaʼe . ” Ãva ha umi ambue tembiapoukapy , opyta koʼãva koʼã ñeʼẽ ryepýpe : “ Ehayhu nde rapichápe rejehayhuháicha ndete . ”
Mborayhu oguerekóva ndojapo vaíri hapicháre . Aipórõ , mborayhúpe oikóva ojapopa porã hína umi tembiapoukapy .
Opa koʼã mbaʼépe pehecha kuaa , mbaʼe árapepa jaiko hína , ha peikuaa japayhapemaha . Ñande ñepysyrõ niko hiʼaguĩve koʼágã iñepyrũháme guarégui , ako jarovia ñepyrũ ramo guare pe marandu pyahu .
Pyhare pytéma , ha hiʼaguĩma koʼẽ . Upévare , jajapoveʼỹ umi pytũ rehegua ha ñañemonde mbaʼe rendýpe , peteĩ ñorãirõhára oñemondeháicha hete moʼãhápe .
Jaiko teko potĩme , ára koʼẽ porã meguáicha . Ani jaiko karu guasu ha kaʼúpe , térã mbaʼeita potápe .
Upéva rangue , peñemonde Ñandejára Jesucrístogui ha ani pehekátei umi tembipota vai perekóva yvypóra pende rekópe .
Pemoguahẽ porã ijerovia kangývape , ha ani peñoñeʼẽ api hendive .
Péina hína , oime ku oimoʼãva ikatuha hoʼu opa mbaʼe . Ha oime ambue , ikangýva ijeroviápe , ndoʼúiva mbaʼeveichagua soʼo .
Néi , pe opa mbaʼe hoʼúva ndojahéi vaerãi pe ndoʼúivare oimeraẽva mbaʼe . Ha pe ndoʼúiva oimeraẽva mbaʼe noñeʼẽ vaerãi pe opa mbaʼe hoʼúvare , Tupã voi niko omonei upéva .
Máva piko nde , reñeʼẽ haguã pe ambuépe guarã ombaʼapóvare ? Opyta porã térã opyta vaírõ , upéva oikuaa ijára . Ha opyta porãne , Ñandejára oguereko rupi pokatu omombyta porã haguã .
Péina ápe ambue ojehu vaekue : Oime omombaʼevéva peteĩ ára ambuégui , ha oime oimoʼãva opa ára peteĩchanteha . Peteĩ-teĩ ogueroviánte vaerã pe ogueroviáva .
Pe omombaʼéva peteĩ ára , omombaʼe haguã Ñandejárape oguereko upe ára . Ha pe opa mbaʼe hoʼúva , omombaʼe haguã Ñandejára hoʼu , ha omeʼẽ ijaguije Tupãme . Ha pe ndoʼúiva oimeraẽva mbaʼe , omombaʼe haguã Ñandejárape ndoʼúi , ha omeʼẽ ijaguije Tupãme .
Avave ndajaikovéi ñande jupe guarã , ha nañamanói ñande jupe guarã .
Jaikove ramo , jaikove Ñandejárape guarã , ha ñamano ramo , Ñandejárape guarã ñamano . Ha upéicha , jaikovérõ ha ñamanórõ , Ñandejára mbaʼe ñande .
Upevarã omano Cristo ha oikove jey , haʼe haguã , omanóva ha oikovéva Jára .
Mbaʼére piko aipórõ reñeʼẽ ne pehẽnguére ? Térã mbaʼére rejahéi hese ? Opavave ñañemoĩ vaerã Tupã renondépe , haʼe ñane mbojovake haguã
Ñandejára Ñeʼẽ niko heʼi : “ Ameʼẽ che ñeʼẽ , heʼi Ñandejára , che renondépe opavave oñesũtaha , ha maymáva oguerohorýta Tupãme . ”
Aipórõ , peteĩ-teĩ ñande ñañemombeʼu vaerã Tupãme .
Upévare , nañañeʼẽ véima vaerã ojuehe . Upéva rangue , peñehaʼã uvei ani pejapo mbaʼeve omoñepysãnga vaerã pene pehẽngue kuérape , térã omokangy vaerã ijerovia .
Che aikuaa ndaiporiha mbaʼeve ikyʼáva ijehegui voi . Jesucristo reroviaha che rekópe , upéva aikuaa porã . Oimérõ oimoʼãva oĩha peteĩ mbaʼe ikyʼáva , ikyʼáne chupe guarã .
Ha upéicha , nde reʼúvare ne pehẽngue ipochy ramo , nde reko ndahaʼe véima mborayhu rehegua . Aníke ne rembiʼu ohundi pe tapicha , Cristo omano hague !
Aníke peheja aipórõ oñeñeʼẽ vai pe mbaʼe porã perekóvare .
Tupã sãmbyhy ndahaʼéi ojeʼúva térã oñemboyʼúva rehegua . Tupã sãmbyhy oĩ ojeikóre teko jojápe , pyʼa guapy ha vyʼápe Espíritu Santo rupi .
Pe kóicha ombaʼapóva Crístope guarã , ombohory Tupãme ha oguerohory opa yvypóra .
Upévare , jahekáke opa mbaʼe oguerúva pyʼa guapy ha akã rapuʼã joja .
Ani rehundi Tupã rembiapo tembiʼu rupi . Añetehápe niko , opa tembiʼu ipotĩ . Pe ivaíva niko , pe jaʼu ramo mbaʼe oporoitýva angaipápe .
Iporãve ndajaʼúi soʼo ha kaguy , ha ani jaiko jajapo umi mbaʼe ñane pehẽngue kuérape omoñepysãngáva .
Jerovia rerekóva , rereko vaerã ndete Tupã renondépe . Ovyʼaiténe upe oikóva ijehegui ojepyʼapyʼỹre !
Ndereikuaa porãirõ mbaʼépa reʼu vaerã térãpa nahániri , reʼúvo , ne rembiapo vai , ndereʼúigui rerovia porãme ikatuha reʼu , nde jerovia ikangy rupi . Ha opa mbaʼe jajapóva jarovia porãʼỹme , angaipa hína .
Ñande , ñane mbaretéva ñane jeroviápe , jareko vaerã ñane mbaʼérõ umi imbareteʼỹvéva ñande hegui reko kangy , ha ani jaheka umi ñandéve iporãvante .
Opavave ñande , jaʼa porã vaerã ñande rapicha kuérape , ha ñambaʼapo chupe kuéra iporã vaerãre , ñañakã rapuʼã joja haguã peteĩcha .
Jesucristo niko ndohekái vaekue avei ojererohory haʼe voi . Upéva rangue katu , ipype oiko pe Ñandejára Ñeʼẽ heʼiháicha : “ Umi jejaʼo oiko vaekue nde rehe , hoʼa vaekue che ári . ”
Opa mbaʼe ojeʼe vaekue yma Ñandejára Ñeʼẽme , ojeʼe ñande reko mboʼerã . Ikatu haguã teko mbarete ha pyʼa pytuʼu jahupytýva umi mbaʼe ojeʼéva rupi , jareko ñahaʼarõva .
Ha Tupã , pe teko mbarete ha pyʼa pytuʼu omeʼẽva , ta pene pytyvõ peiko haguã joayhúpe , Cristo oiko haguéicha .
Ha peteĩ ñeʼẽme oñondivepa , perohory Tupã , Ñandejára Jesucristo Ru .
Aipórõ , peñomoguahẽ torypápe , Cristo pene moguahẽ haguéicha avei peẽme , Tupã heko mimbipa haguã .
Ikatu haʼe peẽme , Cristo ou hague ombaʼapo haguã judío kuéra rehehápe , oiko haguã umi ñeʼẽ oñemeʼẽ vaekue ñande ru kuéra ypykuépe ha ojehechauka upéicha , Tupã nosẽiha iñeʼẽ meʼẽgui .
Ou avei , umi judioʼỹva oguerohory haguã Tupãme iporiahurereko kuaáre . Heʼiháicha Ñandejára Ñeʼẽ : “ Upévare roguerohorýneopa tetã apytépe , ha apurahéine nde rérape . ”
Ambue hendápe , Ñandejára Ñeʼẽ heʼi : “ Pevyʼáke , tetã nguéra , umi Tupã retãgua ndive . ”
Ha oimeve heʼiha : “ Tetã nguéra ha opa tavagua , perohory Ñandejárape ! ”
Isaías kuatia heʼi avei : “ Hokýta Jesé rapo , opuʼãtava oisãmbyhývotetã nguérape , hese ae ohaʼarõ kuaátava . ”
Tupã , omeʼẽva ñandéve ñehaʼarõ kuaa , ta pene myenyhẽ peẽme pejeroviáva hesépe , vyʼa ha pyʼa guapýgui . Ha tombotuicha tuichave pene raʼarõ kuaa , Espíritu Santo pokatu rupi .
Che pehẽngue kuéra , aikuaa porã pene renyhẽha mbaʼe porãgui ha opaichagua arandúgui . Ha peñemoñeʼẽ kuaaha ojupe .
Ko kuatia ñeʼẽme katu añemoĩ añeʼẽ resakã porãvo peẽme heta mbaʼére , ani haguã pende resarái . Péicha ajapo , Tupã , ipyʼa porã rupi omeʼẽgui chéve ajapo haguã ,
ha ambaʼapo Jesucrístope umi judioʼỹvape iporã haguã . Ko che rembiapo niko , paʼi rembiapóva hína , amyasãivo Tupã marandu porã , amoĩ haguã henondépe umi judioʼỹvape , kuaveʼẽmby ombohorýva chupe ramo , ha imarangatúva Espíritu Santo rupi .
Ndareíri avyʼa Cristo reheve , Tupãme guarã ambaʼapo haguére .
Che añeʼẽ umi mbaʼe Cristo ojapo vaekuére che rupi , umi judioʼỹva iñeʼẽ rendu haguã Tupãme . Péicha ajapo , umi mbaʼe haʼéva ha ajapóva rupive ,
mbaʼe techaukarã ha mbaʼe hechapyrãva puʼaka , ha Tupã Espíritu pokatu rupi . Upéicha rupi amohuʼã porã vaekue Cristo marandu porã ñemosarambi , Jerusalén guive , ha opa rupi , Iliria yvy peve .
Opa ára añehaʼã vaekue amboʼe Cristo marandu porã , umi arakaʼeve oñehenduʼỹ haguépe Jesucristo rehegua , ani haguã amopuʼã mbaʼeve ambue omoñepyrũ haguépe .
Ajapo uvei katu heʼiháicha Ñandejára Ñeʼẽ : “ Ohecháne umi arakaʼeveoikuaaʼỹ vaekue chugui mbaʼeve , oikuaáne umi arakaʼeveohenduʼỹ vaekue chugui mbaʼeve . ”
Upévare añete ndaikatúi vaekue aha pene rendápe , hetave jey jepe añembosakoʼi aha haguã .
Ha ágã amohuʼãmava che rembiapo koʼa rupi , ha yma guivéma aiko ahase pene rendápe ,
ahaʼarõite aguahẽvo pende rendápe ahakuévo Espáñape . Ha avyʼaite rire pohechami haguére , sapyʼaite ramo jepe , ahaʼarõ peche pytyvõne ahasa haguã ahávo pe ahahápe .
Koʼágã katu aha raẽta Jerusalénpe arahávo pytyvõ umi ñane pehẽngue upépe oĩvape .
Umi Macedonia ha Acayagua ohecha kuaa iporãha ojapo hikuái peteĩ viru ñemonoʼõ ojererahauka vaerã ñane pehẽngue kuéra mboriahu Jerusalén guápe .
Oipotágui porãnte ojapo hikuái , ojapo vaerã voi jepe . Umi Tupã reroviaha judíova omeʼẽ haguéicha umi judioʼỹvape opa oikuaa ha oñandúva , umi judioʼỹva oipytyvõ vaerã umi judío Tupã reroviahápe .
Aipórõ , koʼã mbaʼe ajapopa vove ha ameʼẽ chupe kuéra pe viru oñemonoʼõ vaekue , aháta Espáñape , ha ahasakuévo pohecháta .
Aikuaa porã , ágã aguahẽ vove pene rendápe ñane renyhẽtaha Cristo jehovaságui .
Che pehẽngue kuéra , Ñandejára Jesucrístore ha pe mborayhu Espíritu Santo omeʼẽvare ñandéve , ajerure peẽme peñemoirũ haguã che ndive peñemboʼévo Tupãme che rehe .
Pejerure Tupãme ta che peʼa umi tekove jeroviahaʼỹ Judea peguágui , ha toguahẽ porã pe pytyvõ araháva hína ñane pehẽngue kuéra Jerusalén guápe .
Upéicha ikatu haguã , Tupã oipotárõ , aguahẽ vyʼapópe pohechávo ha apytuʼu aimévo pene ndive .
Tupã , pyʼa guapy meʼẽha , toĩ pene ndive . Amén .
Haʼe peẽme pejerovia haguã ñane reindy Febe rehe , ombaʼapóva Jesucristo iglésia Cencreas peguápe .
Pemoguahẽ porã chupe , Ñandejára rérape , jajapo vaerãháicha ojoapytépe , ñande oñopehẽnguéva Tupã reroviápe . Peipytyvõ chupe opa oikotevẽvape , haʼe hetápe oipytyvõ vaekue , ha chéve ave .
Pemomaiteimi Prisca ha Aquílape , che rembiapo irũ Jesucrístope guarã mbaʼapópe .
Haʼe kuéra , nahakateʼỹi vaekue hekovére , omoʼã haguã che rekove . Ameʼẽ che aguije ndahaʼéi chupe kuéra añónte , umi ñane pehẽngue kuéra Tupã iglésia judioʼỹvape avei .
Pemomaitei avei umi Prisca ha Áquila rógape oñembyatývape . Pemomaitei pe ahayhuetéva che irũ Epénetope , haʼe raẽvete Ásiape oguerovia vaekue Crístope .
Pemomaitei Maríape , hetaite ombaʼapo vaekue pende rehe .
Pemomaitei che retãgua Andrónico ha Juníaspe , che irũ vaekue yvyrakuápe . Haʼe kuéra ojekuaaitei vaekue umi apóstol apytépe , ha oguerovia vaekue hikuái Jesucrístope che mboyve .
Pemomaitei Ampliátope , ahayhuetéva che irũ Ñandejára reroviápe .
Pemomaitei Urbánope , ñane irũva Cristo rehegua mbaʼapópe , ha pe ahayhuetéva Estáquispe .
Pemomaitei Apélespe , hetaite jey ohechauka vaekue mbaʼeichaite pevépa ojerovia Crístore , ha avei Aristóbulo róga guápe .
Pemomaitei che retãgua Herodiónpe , ha umi Narciso róga guápe , ogueroviáva Ñandejárape .
Pemomaitei Trifena ha Trifósape , ombaʼapóva Ñandejára peguarã . Ha upéicha avei , pe jahayhuetéva ñane reindy Pérsidepe , hetaite ombaʼapo vaekue Ñandejára peguarã .
Pemomaitei Rúfope Ñandejára reroviaha ojekuaáva , ha isýpe , che sýicha vaekue chéve guarã .
Pemomaitei Asíncritope , Flegóntepe , Hérmespe , ha umi ñane pehẽngue hendive kuéra oĩvape .
Pemomaitei avei Filólogo ha Júliape , Nereo ha teindýrape , Olimpas ha ipehẽngue kuéra Tupã reroviahápe , oĩva hendive kuéra .
Peñomomaitei peteĩ ñehetũ marangatúpe . Opa Jesucristo iglésia pene momaitei .
Che pehẽngue kuéra , ajerure peẽme pemaʼẽ haguã umi oporombojoavy ha oporomoñepysãngávare , oikoʼỹva umi pejeheko mboʼe haguéicha . Pejei chugui kuéra .
Umíva nombaʼapói Ñandejára Crístope , ijupe guarãnte , ha ñeʼẽ mbegue ha juruheʼẽme ombotavy umi itavyvévape .
Opavave oikuaa , peẽ pene ñeʼẽ renduha . Avyʼa pende rekóre ha aipota peiporu arandu pejapo haguã iporãva , ndahaʼéi pejapo haguã ivaíva .
Upéicha , Tupã , pyʼa guapy meʼẽha , pyaʼete ohundíta Satanápe pende pyguýpe . Ñandejára Jesús ta pende rovasa .
Oguerahauka peẽme imaitei Timoteo , che mbaʼapo irũ . Ha avei Lucio , Jasón ha Sosípatro , che retãgua haʼe kuéra .
Che , Tercio , ajapóva hína ko kuatiañeʼẽ , arahauka avei peẽme che maitei , Ñandejára rérape .
Pene momaitei Gayo . Aime hína hógape , ha avei Jesús iglésia . Pene momaitei avei Erasto , táva pegua viru ñangarekoha , ha ñane pehẽngue Cuarto .
Ñandejára Jesucristo ta pende rovasa . Amén .
Ñamombaʼe guasu Tupãme , ikatúva pene mombarete marandu pyahu che amyasãiva ha Jesucristo rehegua tekomboʼe rupi . Kóva oĩ pe Tupã mbaʼe ñemi omombeʼu vaekuére , okañy vaekue ko yvy oĩ mboyve guive ,
ha koʼágã oñemyesakãva umi maranduhára kuatiañeʼẽ rupi , Tupã opaʼỹva omoĩka vaekue . Ko mbaʼe ñemi Tupã rembipota rehegua , ojekuaauka opa tetãme , oguerovia ha ojapo haguã .
Tupã peteĩnteva ha iñarandúvape guarã , teko mimbipa opa ára guarã , Jesucristo rupi ! Amén .
Tupã ñande Ru ha Jesucristo Ñandejára tohekuavo pende ári ipytyvõ ha ipyʼa guapy .
Opa ára ameʼẽva che aguije Tupãme pende rehe , upe pytyvõ Tupã ohekuavo vaekue pende árire , Jesucristo rupi .
Haʼe rupi niko Tupã omeʼẽ vaekue peẽme opa mbaʼe peñeʼẽ kuaa ha pene arandu haguã .
Jesucristo rehegua marandu niko oĩ mbaretéma pende apytépe .
Upévare Tupãgui pereko opa mbaʼe , pehaʼarõ aja pe ára Ñandejára Jesucristo oguahẽ vaerãha .
Tupã oñangareko hatãne pende rehe ipaha peve , avave oguerekoʼỹ haguã mbaʼeve heʼi vaerã pende rehe Jesucristo ou jeyha ára .
Tupã nopyrũiva iñeʼẽre arakaʼeve , ha haʼe niko hína pe pene renói vaekue peiko haguã Taʼýra Ñandejára Jesucristo ndive .
Che pehẽngue kuéra , Ñandejára Jesucristo rérape ajerure peẽme maymáva peiko haguã jekupytýpe ha ani pejoavypa oñondive . Peiko porã oñondive , pejepyʼa mongeta ha peñeñandu peteĩcha .
Haʼe peẽme péicha , che pehẽngue kuéra , aikuaágui Cloe rogagua rupi , oĩha jeiko vai pende apytépe .
Haʼese , oimeha heʼíva : “ Che Pablo rehegua ” , ambue katu “ Che Apolo rehegua ” , ambue “ Che Cefas rehegua ” , ha oimeve heʼíva “ Che Cristo rehegua ” .
Cristo ngaʼu piko oñembojaʼopa ? Pablo ngaʼu piko ojehupi kurusúre pende rehehápe ? Térã piko peñemongarai raʼe Pablo rérape ?
Ameʼẽ che aguije Tupãme mavave peẽme namongaraíri haguére , Crispo ha Gayo rire !
Aipórõ avave ndaikatúi heʼívo oñemongarai hague che rérape .
Amongarai vaekue avei Estéfanas róga guápe , ha na che manduʼái amongarai hague mavave ambuépe .
Cristo niko na che mondói vaekue aporomongaraívo , amombeʼúvo marandu porãnte , ha ndahaʼéi ahechaukávo che aranduha ha añeʼẽ kuaaha , ani haguã amomichĩ Cristo omano hague kurusúre .
Pe marandu omombeʼúva Cristo ñemano kurusúre , výro rei umi oñehundi haguã gotyo ohóvape guarã . Ha ñandéve guarã katu , ñande ñañepysyrõvape guarã , upe marandu Tupã pokatu hína .
Heʼiháicha Ñandejára Ñeʼẽ : “ Che ahejáta umi iñarandúvanaiñaranduvéi , ha umi iñakã porãvanaiñakã porãvéi . ”
Mbaʼépepa opyta pe iñarandúva ha pe oporomboʼéva , ha pe oñeʼẽ kuaáva opa mbaʼe ko yvy peguáre ? Tupã ojapo ko yvy pegua arandúgui výro rei !
Yvypóra niko ndoiporúi pe iñarandukue oikuaa haguã Tupãme , pe haʼe ohechauka haguépe iñaranduha . Upévare , Tupã ojuhu porã oipysyrõ haguã marandu rupi , umi hese ojeroviávape , haʼete ramo jepe chupe kuéra upe marandu peteĩ výro rei .
Umi judío ohechase mbaʼe rechaukaha hechapyrãva , ha umi Greciagua oheka arandu .
Ñande katu ñaporomomarandu peteĩ Mesías kurusúre omano vaekuépe . Upéva ombopochy umi judíope , ha umi judioʼỹvape katu ojogua výro reípe .
Umi Tupã ohenói vaekuépe katu , judío térã Greciagua , ko Mesías haʼe Tupã pokatu ha Tupã arandu .
Pe Tupã rehegua haʼetéva výro rei , tuichaiteve mbaʼe hína opa yvypóra arandúgui . Ha pe Tupã rehegua ikangy vaicha , imbareteteve hína opa yvypóra mbaretégui .
Che pehẽngue kuéra , pene manduʼáke mbaʼépa rakaʼe peẽ Tupã pene renói ramo guare . Yvypóra ohechaháicha mbovy pende apytépe iñarandúva , mburuvicháva , térã umi oñemombaʼe vaekue ñemoñare .
Tupã niko , omotĩ umi iñarandúvape , ha oiporavo umi itavýva ramo ojererekóvape . Ha omotĩ haguã umi imbaretévape , oiporavo umi ikangýva ramo ojererekóvape .
Tupã oiporavo umi ojejahéiva ha umi ndahaʼéivape mbaʼeve ko yvy ári , heʼise , umi ndahaʼéi etéva mbaʼeve , ombotapykue haguã umi tuichávape .
Upéicharõ avave ndojejapo moʼãi Tupã renondépe .
Ha Tupã voi katu pene mbojoaju vaekue Jesucristo rehe , ha ojapo avei Crístogui ñane arandu , ñande reko joja , ñande reko marangatu ha ñañepysyrõ .
Ha upéicha , heʼiháicha Ñandejára Ñeʼẽ : “ Oimérõ ojejaposéva , tojejapo Ñandejára rehe . ”
Che pehẽngue kuéra , ku aha ramo guare añeʼẽ pene ndive Tupã rembipotáre , ndahechaukái vaekue che arandu ha che ñeʼẽ kuaaha .
Ha aimévo pende apytépe ndaikuaaséi vaekue mbaʼeve ndahaʼéi ramo Jesucristo rehegua . Ha jaʼe porãsérõ guarã , Jesucristo ojehupi vaekue kurusúre reheguánte aikuaase .
Añemoĩ vaekue pene renondépe che kangy ha aryrýi kyhyjégui ,
ha añeʼẽvo ha amombeʼúvo peẽme upe marandu , ndaiporúi ñeʼẽ arandu ajereroviauka haguã . Nahániri . Peẽ che guerovia ahechaukávo peẽme Espíritu Santo ha Tupã pokatu ,
pende jerovia oĩ haguã Tupã pokatúre , ha ani yvypóra arandúre .
Ha umi iñarandu añetéma vaekue ndive katu , aiporu ñeʼẽ arandu . Jaikuaa vaerã jepe , ndahaʼeiha arandu ko yvy peguáva , térã umi isãmbyhyhára arandu , oñehundítava rehegua .
Péva katu hína Tupã arandu ñemi , hembipota ñemi , haʼe oguerekóva ñande vyʼarã opa ára guive .
Kóva haʼe peteĩ mbaʼe ikatuʼỹ vaekue oikuaa umi tetã sãmbyhyhára koʼagãgua . Oikuaa rire niko ndo jukái vaerã moʼã kurusúre pe teko mimbipa Járape .
Ñandejára Ñeʼẽme heʼiháicha : “ Hayhuha kuérape guarãoguereko Tupã , umi avave ohechaʼỹ , ohenduʼỹha oimoʼãʼỹ vaekue . ”
Koʼãva hína umi mbaʼe Tupã oikuaaukáva ñandéve Espíritu Santo rupi . Espíritu niko oipyguara opa mbaʼe , umi mbaʼe pypukuvéva Tupã rehegua jepe .
Máva yvypóra piko oiméta oikuaáva mbaʼépa oĩ yvypóra pyʼapýpe , ndahaʼéi ramo pe yvypóra espíritu oĩva yvypóra rekovépe ? Upéicha avei , Tupã Espíritu mante ikatu oikuaa mbaʼépa oĩ Tupã rekovépe .
Ha ñandéve niko oñemeʼẽ vaekue Espíritu oúva Tupãgui , ndahaʼéi ko yvýgui , jaikuaa porã haguã umi mbaʼe Tupã omeʼẽ vaekue ñandéve ipyʼa porã rupi .
Ñañeʼẽ koʼã mbaʼére , ñeʼẽ ñane mboʼe vaekue reheve Tupã Espíritu , ha ndahaʼéi ñeʼẽ jaikuaa vaekue ñane arandu rupínte . Péicha ñamyesakã umi mbaʼe espíritu reheguáva , ñeʼẽ espíritu reheguáva reheve .
Umi oikuaaʼỹva espíritu reheguáva , ndoikuaaséi mbaʼeve Tupã Espíritu reheguávagui , chupe kuéra guarã výro reíva . Ha upéicha avei katu ndaikatúi oikuaa , umíva niko mbaʼe ojehecha vaerã espíritu reheguáva reheve mante .
Ha pe oguerekóva upe Espíritu , ikatu ombojovake opa mbaʼe ha avave ndaikatúi ombojovake chupe .
Ñandejára Ñeʼẽ niko heʼi : “ Ava piko oime oikuaáva Tupã apytuʼũ ? Máva piko oheko mboʼéta chupe . ” Ñande jepe jareko Cristo apytuʼũ .
Che , che pehẽngue kuéra , ndaikatúi vaekue añete , añeʼẽ peẽme upérõ , pende espíritu mbaretéva ramo guáicha . Añeʼẽ vaekue peẽme ijerovia kangývape ramo guáicha , mitã meguáicha .
Pomboʼe ndahasyiete , mitã kangýpe oñemeʼẽ ramo guáicha kamby tembiʼu pohýi rangue , ndaikatúigui gueteri pembohasa pende pyʼa rupi tembiʼu pohýi . Koʼágã jepe ndaikatúi oguapy pende pyʼápe ,
pene kangýgui gueteri . Oĩ aja pende apytépe haʼenteséva ha jeiko vai , pene kangy ha peiko gueteri yvypóra oñanduhaichaiténte .
Oimérõ heʼíva : “ Che , Pablo rehegua ” , ha ambue katu heʼi “ Che , Apolo rehegua ” , péicharõ peñandu peikóvo yvypóra oñanduhaichaiténte .
Amo ipahápe , máva piko Apolo ? Máva piko Pablo ? Tembiguáinte , haʼe kuéra rupi peguahẽ pende jeroviápe . Mokõive rojapo pe Ñandejára omeʼẽ vaekue oréve rojapo haguã .
Che añemitỹ ha Apolo ohypýi ýpe , ha Tupã pe omongakuaáva pe ñemitỹngue .
Aipórõ , pe oñemitỹva ha pe ohypýiva ýpe ndahaʼéi mbaʼeve . Tupã pe haʼepáva , haʼe niko pe ñemitỹ omongakuaáva .
Oñemitỹva ha ohypýiva ýpe peteĩchante , Tupã jepe ohepymeʼẽ vaerã peteĩ-teĩme ojerureháicha hembiapokue .
Ore niko oñoirũ pe tembiapópe , Tupã rehehápe rojapóva , ha peẽ niko hína pe ñemitỹ ha pe mbaʼe apopy Tupã mbaʼéva .
Che niko pe óga apoha ikatupyrýva , Tupã omeʼẽ hague , ipyʼa porãgui amoĩ haguã pe óga pyendaguã , ha ambue ou omopuʼã hiʼári . Ha mokõive omaʼẽ porã vaerã mbaʼéichapa ojapo .
Avave ndaikatu véima omopyenda jey pe ipyendámava , ha upe pyenda hína Jesucristo .
Kóva ko pyenda ári , ikatu oñemopuʼã órogui , pláta ha ita verágui , térã yvyra , kapiʼi ha takuáragui .
Ha mokõivéva rembiapo ojehecha porã vaerã ñembojovakeha árape . Upe ára oúta tata reheve , ha upe tata ohechaukáta mbaʼeichagua tembiapópa ojapo raʼe hikuái .
Pe peteĩ ojapo vaekue imbarete ramo , ojehepymeʼẽta chupe hese .
Ha pe ojogapo vaekue okái ramo , ojeíta chugui hembiapo , haʼe jepe oñepysyrõta , osẽ ramo guáicha upe tatágui .
Ndapeikuaái ngaʼu piko peẽ Tupã rogaha , ha Tupã Espíritu oikoha pende pype ?
Oimérõ ohundíva Tupã róga , Tupã ohundíta chupe , Tupã róga imarangatu ha upéva peẽ voi .
Aníke avave oñembotavy . Oimérõ pende apytépe oimoʼãva iñaranduha ko yvy arigua arandúpe , toiko jey itavýva ramo , ikatu haguã iñarandu añete .
Arandu ko yvy arigua niko , výro reiete Tupãme guarã . Ñandejára Ñeʼẽ voi niko heʼi : “ Tupã omoñuhã iñarandúvape , pe iñarandúpe voi ” .
Ha heʼi avei : “ Ñandejára oikuaa opa iñarandúva remiandu výro reiha . ”
Upévare , avave ndojejapói vaerã yvypóra ikatúva ojapóre . Opa mbaʼe niko pene mbaʼe :
Pablo , Apolo , Cefas , ko yvy , jeikove , ñemano , koʼagãgua ha tenondevegua . Opa mbaʼe pene mbaʼe ha ,
peẽ niko hína Cristo mbaʼe , ha Cristo katu Tupã mbaʼe .
Peẽ niko ore reko vaerã Cristo pytyvõhárarõ añónte , roiméva romboʼe haguã umi mbaʼe ñemimby Tupã reheguáva .
Oime ramo oñemeʼẽ hague hembiaporã , ohechauka vaerã ikatuha ojejerovia hese .
Che ramo katu , nda che pyʼapýi peẽ térã oimeraẽva peche mbojovake ramo guarã . Che jepe nañembojovakéi .
Upéicharõ jepe , ndajuhúi haguére nda che pereiha mbaʼevépe ndeʼiséi che potĩha . Pe che mbojovake vaerã niko Ñandejára .
Upéicha rupi , ani pembojovake mbaʼeve hiʼaraʼỹme . Pehaʼarõ tou raẽ Ñandejára ha tomyesakã pe koʼágã iñypytũva . Haʼe toikuaauka ñande pyʼa rembipota . Upépe Tupã oguerohorýne peteĩ-teĩme ojerureháicha hembiapokue .
Che pehẽngue kuéra , añeʼẽ peẽme koʼã mbaʼére , peẽme iporã haguãnte . Ha amoĩ jehechaukaha ramo Apólospe ha che jupe voi . Upéva haʼe peikuaa haguã ore rupi ndapehói vaerãha amo gotyove kuatia heʼívagui , ha ani avave rupi pe puʼãmba ojuehe .
Máva piko ne moĩ ambue kuéra ári ? Ha mbaʼe piko rereko Tupã nomeʼẽi vaekue ndéve ? Ha haʼe omeʼẽ rire ndéve , mbaʼére piko rejejapo , ñaimoʼã katu nde rehe aénte voi rehupyty vaekue ?
Ñaimoʼã ku pene ryguãtãmava , ha perekóva opa mbaʼe peipotáva , ha peñeñandu mburuvicha guasúicha oikotevẽʼỹva mbaʼeve ore hegui . Mburuvicha guasu ngaʼu raʼe añete , ore roime haguã pene ndive .
Chéve ramo guarã , ore apóstolpe Tupã ore moĩ ipahaitépe , roiméva ramo guáicha romano haguãma . Oiko ore hegui mbaʼe hechapyrãva ko yvýpe guarã , umi Tupã remimboúpe guarã ha yvypórape guarã .
Ore , Cristo rehehápe , rohasa ivýrova ramo . Peẽ katu , Cristo rehe ae , pehasa iñarandúva ramo . Ore , ore kangy , peẽ katu pene mbarete . Ore rehe ojejahéi , peẽ katu peñemombaʼe .
Koʼágã peve voi rohasa ñembyahýi , yuhéi ha ore opívo . Rojehovapete , ha nda ore rógai ,
ha ore kaneʼõ rombaʼapóvo ore poite rupi . Umi oñeʼẽ vaíva ore rehépe rombohovái jehovasápe . Roñemuña ha ndoroʼéi mbaʼeve .
Rojejaʼo ha rombohovái pyʼa porãme . Rojerereko ko yvy arigua ytýicha , tembyréicha . Ha upéicha koʼágã peve .
Ndarahaukái peẽme ko kuatia pomotĩvo , añemoñeʼẽ haguã peẽmente , che raʼy tee peguáicha . Pohayhu niko .
Pereko ramo jepe , Cristo reroviaha pende rekópe , hetaiterei pene reko mboʼéva , na pende ru hetái . Pende ru , che , amombeʼu vaekue peẽme pe marandu porã ojapóva pende hegui Jesucristo rehegua .
Aipórõ , ajerure peẽme pejapo haguã che ajapóva .
Upévare amondo peẽme Timoteo , che raʼy Ñandejára rehe jeroviápe , ahayhuete ha ajeroviaha . Haʼe pene momanduʼáne che rekovére , Jesucristo reroviaha che rekópe , aikoha amboʼe umi Jesús iglésia ahasaha rupi .
Oĩ pende apytépe ovyʼámava hína oimoʼãgui ndaha moʼãi pohechávo .
Ñandejára oipotárõ katu , ahaʼarõ ahávo pohecha vokoieténte . Upévo ahecháne mbaʼépa añetehápe ikatu ojapo umi ovúva jejapógui , ha ndahaʼéi heʼívarente .
Tupã ñesãmbyhy niko ndahaʼéi ñeʼẽ rei , upéva hína pokatu .
Mbaʼépa peipotave : Aha poinupã haguãicha , térãpa aha pohechávo mborayhu ha kunuʼũ reheve ?
Ojekuaa peteĩ pende apyte pegua oguerekoha ikuña ramo isy angápe . Ko mbaʼe ivai etereíva , umi heko jeroviahaʼỹva apytépe jepe ndoikói .
Ha peẽ pejerovu heseve . Pembyasy vaerã katu ha pemosẽ pende apytégui upe mbaʼe vai apoha .
Che ramo katu , naiméirõ jepe cheté pene ndive , aime che espíritu rupi . Ha ku aimérõ guáicha , ameʼẽma che remiandu upe péicha oikóvare .
Ágã peñembyaty vove , che aiméta pene ndive che espíritu rupi , ha Ñandejára Jesús pokatu oĩta avei . Aipórõ , Ñandejára Jesús rérape ,
upe kuimbaʼe oñemeʼẽ vaerã Satanápe , hete oñehundi haguã ha ijespíritu oñepysyrõ haguã , Ñandejára ou vove .
Peẽ ndaperekói mbaʼérepa pejejapo haguã . Peikuaáma ku ojeʼéva : “ Mbuja mbovuha michĩmínte ombovupaitéma pe mbujaperã . ”
Aipórõ , pemombo pe mbuja mbovuha tuja ombotujupáva , oiko haguã pende hegui ku mbuja ipyahúvaicha . Peẽ niko añetehápe ku mbuja imbuja mbovuhaʼỹvaicha , ojeʼúva Páskua jave . Cristo niko pe Ovecha Raʼy ñande Páskua pegua , omano vaekue ñande rehehápe .
Aipórõ , upéicha jarohory vaerã ñande Páskua mbuja imbuja mbovuhaʼỹva reheve , japuʼỹ ha añete reheguáva , ha ndahaʼéi pe mbuja mbovuha tujápe , teko vai ha aña reko reheguáva .
Ambue che kuatia ñeʼẽme haʼe vaekue peẽme ndaperekói vaerãha mbaʼeveichagua joaju umi ojeitýva teko vaípe ndive .
Upévape ndaʼeséi jepe vaekue pejeipaite haguã opa ojeitývagui teko vaípe , térã hakateʼỹva , térã imondáva , térã omombaʼéva taʼãnga rei . Upevarã , pesẽ mante vaerã voi ko yvy árigui .
Haʼese vaekue niko ndaperekói vaerãha mbaʼeveichagua joaju umi heʼíva ñane pehẽngueha , ha ojeity teko vaípe , imoʼopĩ , omombaʼe taʼãnga rei , oñeʼẽ rei hapicháre , ikaʼu térã imonda . Umichagua ndive , ani voi pekarúnte jepe .
Oime ramo peteĩ peẽva ojoavy hapicha ndive , mbaʼére piko ojeruréta omboheko joja haguã chupe kuéra umi mbojovakehára heko jeroviahaʼỹva , ojerure rangue umi Tupã mbaʼévape ?
Ndapeikuaái ngaʼu piko peẽ , Tupã mbaʼéva , pembojovake vaerãha yvy ári guápe ? Ha peẽ pembojovake vaerã ramo yvy ári guápe , mbaʼéicha piko napembojovake kuaa moʼãi koʼa mbaʼe michĩva ?
Ndapeikuaái piko umi Tupã rembiguáipe jepe ñande ñambojovake vaerãha ? Ha piko nañambojovake moʼãi yvy arigua ?
Aipórõ , oimérõ pejoavyha ko yvy ári guáre , mbaʼére piko pemoĩta pene mbojovakeha ramo , umi Tupã reheguaʼỹme ?
Kóicha haʼe petĩ haguã : Ndaipóri piko pene paʼũme peteĩ ikatupyry porãva ohecha vaerã pe mbaʼe ojehúva oñopehẽngue apytépe ?
Ndahaʼéi peñorãirõnteva oñondive , peẽ oñopehẽngue . Peho katu mbojovakehára heko jeroviahaʼỹva renondépe , haʼe pene mbojovake haguã .
Pejoavy haguérente ojoapytépe , ivai etereíma . Naiporãvéi vaerãpa peropuʼaka pe jeiko jojaʼỹ ? Naiporãvéi vaerãpa peheja ta pene monda ?
Ha peẽ katu , upéva rangue , napemboheko jojái ha pemotĩ uvei pene pehẽnguépe voi .
Ha oime vaekue pene paʼũme péichava . Ha koʼágã pehupytýma ñemopotĩ , pene marangatúma ha pende reko jojáma , Ñandejára Jesucristo rérape ha Tupã Ñandejára Espíritu rupi .
Oime heʼíva : “ Che ikatu ajapo ajaposéva . ” Upéicha , nda opa mbaʼéinte iporã chéve guarã . Ikatu ajapo ajaposéva , ndahejái vaerãnte mbaʼeve ipuʼaka che rehe .
Ojeʼe avei : “ Tembiʼu niko ñande pyʼápe guarã , ha ñande pyʼa tembiʼúpe guarã . ” Añete upéva , ha Tupã ohundíta mokõive mbaʼe . Ñande rete katu ndahaʼéi teko vaípe guarã , Ñandejárape guarãnte . Ha Ñandejára ñande retépe guarã .
Ha pe Tupã omoingove jey haguéicha Ñandejára Jesucrístope , ñandéve avei ñane moingove jeýta ipokatu rupi .
Ndapeikuaái ngaʼu piko pende rete Cristo rete voreha ? Ha che piko aipyhýta amoĩ upe Cristo rete vore peteĩ kuña reko vai retére ? Ahániri upéva !
Ndapeikuaái piko peẽ , peteĩ kuimbaʼe ojoaju ramo kuña reko vai ndive , oikoha chugui kuéra peteĩ reténte ? Ñandejára Ñeʼẽ voi heʼi : “ Mokõivévagui oiko vaerã peteĩnte . ”
Ha oimérõ ojoajúva Ñandejárare , ijespíritu ojeheʼa hese ha oiko peteĩ ramo hendive .
Peñemomombyrýke , aipórõ , teko vaígui . Pe yvypóra ambue angaipa ojapóva nombyaíri hete , ha umi ojeitýva teko vaípe katu , hete imbaʼe teéva voi ombyai .
Ndapeikuaái piko peẽ , pende rete Espíritu Santo rogaha hína , Tupã omeʼẽ vaekue peẽme , ha Espíritu Santo oikoveha pende pype ? Peẽ ndahaʼéi pende rekove jára tee .
Tupã niko hepýre pende jogua vaekue . Upévare , pemombaʼe vaerã Tupãme pende retépe .
Koʼágã ahasáta ambohovái peẽme umi mbaʼe peporandu vaekue chéve pene kuatia ñeʼẽme . Iporãve vaerã niko kuimbaʼe noñemendái ramo .
Ha teko vaípe ani haguã ojeʼa , kuimbaʼe oguereko vaerã hembireko ha kuña oguereko vaerã iména .
Ha mokõivéva , ména ha tembireko , ojapo vaerã umi tembiapoukapy ñemenda rehegua .
Tembirekópe guarã hete ndahaʼéi imbaʼe tee , iména mbaʼe rupi . Ha upéicha avei pe ména ndahaʼéi hete jára tee , hembireko mbaʼe rupi .
Upévare , napeñombotovéi vaerã , noiméi rire ramo peñemoĩ peteĩ ñeʼẽme ndapeikovéi sapyʼami haguã oñondive , peñemboʼe haguã . Upe rire peiko jey vaerã oñondive , ani ágã Sataná pende jopy pene rembiapo vai haguã , ndaikatúigui pende puʼaka pende jehe .
Opa koʼã mbaʼe haʼe peẽme che jeheguínte , ndahaʼéi tembiapoukapy ramo .
Che rehe ramo , hiʼãnte vaerã chéve opavave chéicha . Opáichante , Tupã omeʼẽ peteĩ-teĩme heko kuaarã ojoavýva ojuehegui . Peteĩme , peteĩ hendáicha , ha ambuépe ambue hendáicha .
Umi omendaʼỹva ha iména mano vaekuépe haʼe , iporãveha opyta omendaʼỹre , ko chéicha .
Ndaikatúi ramo pejejoko katu , pemenda . Iporãve niko ñamenda jahasa asy rangue mendasépe .
Ha omendáma vaekuépe katu , ameʼẽ hembiaporã , ndahaʼéiva che ameʼẽva , upéva Ñandejára remimeʼẽngue voi : Tembireko ojeiʼỹ haguã iménagui .
Ha sapyʼánte tembireko ohejárõ iménape , opytáma vaerã omendaveʼỹre térã oiko porã jey vaerã iména ndive . Upéicha avei , ména ndohejái vaerã hembirekópe .
Opavavépe guarã katu haʼe , che jeheguínte , ndahaʼéi Ñandejára heʼi rupi : Oime ramo peteĩ ñane pehẽngue hembireko ñande reheguaʼỹva , ha oikosénte hendive , upe ñane pehẽngue ndojeíri vaerã chugui .
Ha peteĩ kuña ñande reheguáva omendárõ peteĩ ñande reheguaʼỹre , ha upe kuimbaʼe oikosénte hembireko ndive , upe kuña upéva ndohejái vaerã chupe .
Pe ména ojeroviaʼỹva Tupã rehe niko imarangatu opytávo , ojoaju rupi peteĩ kuña ojeroviávare . Ha pe kuña ojeroviaʼỹva imarangatu avei opytávo , ojoaju haguére iména ojeroviávare . Peichaʼỹrõ umi itaʼýra kuéra naipotĩ moʼãi . Upéicha rupi katu Tupã mbaʼéva avei haʼe kuéra .
Ha sapyʼánte , ména térã tembireko ogueroviaʼỹva ojeisérõ katuete iñirũgui , tojei . Péicharõ , pe ogueroviáva , tahaʼe kuña térã kuimbaʼe , opyta jey omendaʼỹvaicha , Tupã pene moĩ vaekue rupi peiko haguã pyʼa guapýpe .
Mbaʼéicha piko nde , tembireko , reikuaa ikatutaha repysyrõ ne ménape ? Térã nde , ména , mbaʼéicha reikuaáta ikatúpa sapyʼánte reipysyrõ ne rembirekópe ?
Tahaʼe haʼeháicha , peteĩ-teĩva oiko vaerã Ñandejára omeʼẽ vaekue chupe kuéra reheve , ha pe haʼe oĩ hagueichaite Tupã ohenói ramo guare chupe . Péva haʼe pe tembiapoukapy ameʼẽva Tupã Iglésia opavavépe .
Tupã ohenói ramo peteĩ ojeapiʼo vaekuépe , upéicha oĩ porã . Ha ohenói ramo peteĩ ojeapiʼoʼỹ vaekuépe , ndojeapiʼói vaerã .
Ndahaʼéi mbaʼeve nde rejeapiʼo ramo térã nahániri . Tuichave mbaʼe hína rejapo ramo Tupã rembiapoukapy .
Peteĩ-teĩva opyta vaerã pe oĩ haguéicha , Tupã ohenói ramo guare chupe .
Reñehenoiha ára , nde rire ramo tembiguái , ani rejepyʼapy . Ijárõ ndéve , resẽ haguã tembiguaihágui , resẽ vaerã .
Pe tembiguái vaekue Ñandejára oñehenói ramo guare chupe , koʼágã haʼe peteĩ kuimbaʼe ojejopyʼỹva ombaʼapóva Ñandejárape guarã . Ha upéicha avei , pe ndahaʼéi vaekue tembiguái oñehenói ramo guare , koʼágã Cristo rembiguái .
Tupã pende jogua vaekue , ani peheja avave ojapo pende hegui tembiguái .
Aipórõ , che pehẽngue kuéra , peteĩ-teĩ topyta pe oĩ haguéicha Tupã ohenói ramo guare chupe .
Kuña nguéra omendaʼỹvape katu , ndarekói Tupã rembiapoukapy haʼe vaerã katuete chupe kuéra . Haʼe jepe mbaʼéichapa che ahecha , peteĩ jeroviaháva ramo , Ñandejára poriahurereko rupi .
Chéve ramo guarã iporãve peteĩ-teĩ opyta pe oĩháicha , ipohýi-pohýivégui koʼã ára jaropuʼakáva jahávo .
Oimérõ ne rembireko hína , ani reheja . Ha nane rembirekói ramo , ani reheka .
Remendárõ , nane rembiapói vaíri . Ha peteĩ kuña omendaʼỹva omendárõ , nahembiapói vaíri avei . Oikuaa vaerã jepe hikuái , opa omendáva ohasa vaerãha heta mbaʼe hasýva yvypóra reheguáva voínte , che aipotaʼỹva ohasa .
Che pehẽngue kuéra , umi haʼeséva niko koʼãva : Saʼíma hemby ñandéve . Upévare , omendáva oiko vaerã omendaʼỹva ramo guáicha .
Oñembyasýva hogagua manóre , oiko vaerã ku vyʼápe oikóva ramo guáicha . Ha umi vyʼápe oikóva katu , oiko vaerã ku hogagua manóva ramo guáicha . Umi ojoguáva mbaʼe repy oiko vaerã mbaʼeve ndahaʼéi ramo guáicha imbaʼe .
Ha umi oiporu porãva hína ko yvy reko , oiko vaerã ndoiporu porãiva ramo guáicha , ko yvy jahecháva opa vaerã .
Hiʼãnte chéve poipeʼa jepyʼapýgui . Omendaʼỹva ojepyʼapy umi Ñandejára reheguávare , ha oheka ombohory haguã chupe .
Pe omendáva katu ojepyʼapy ko yvy reheguávare , ha ombohoryse hembirekópe
ha upéicha mokõi hendápe ojepyʼapy . Upéicha ave , kuña na iména véimava ha kuñataĩ omendaʼỹva ojepyʼapy Ñandejára reheguávare , imarangatúgui hetépe ha ijespíritupe . Ha umi kuña omendáva katu , ojepyʼapy ko yvy reheguávare ha ombohoryse iménape .
Ndaʼéiko peẽme koʼã mbaʼe , ani haguã pejapo , iporã haguã peẽmente , ha peiko porã haguã hekópe , pembaʼapóvo Ñandejárape peiko reiʼỹre .
Peteĩ peẽva oimoʼã ramo itajýra okakuaapámava rehe noĩ porãiha oiko omendaʼỹre ha tekotevẽha , ha ohechárõ upevaha pe iporãvéva , tojapo pe ohecha porãveháicha . Tomenda , upéva niko ndahaʼéi angaipa .
Ha oimérõ ku ojejopyʼỹre , ha oipotaháicha porã ipyʼapýpe heʼíva mbarete porãva ijupe nomomenda moʼãiha itajýra , ojapo porãta .
Aipórõ , omomendárõ ojapo porã , ha nomomendái ramo katu ojapo porãve .
Kuña omendáva ojoaju iménare upe iména oikove aja . Ha upe iména omano ramo katu , opyta jey omenda haguãicha omendasévare , Tupã reroviaha guive .
Hiʼã jepe chéve oiko porãvetaha nomendavéirõ . Péicha che ahecha , ha hiʼãko chéve , che avei arekoha Tupã Espíritu .
Koʼágã ahasáta ambohovái peẽme umi peporandu vaekue chéve tembiʼu oñekuaveʼẽva taʼãnga rei kuérape rehegua . Añetéko hína pe ojeʼéva : “ Opavave jaikuaa pe añetegua ” , ha pe jaikuaáva katu ñane mbojererovu . Ha pe mborayhu oñepehẽngue ramo guáicha , omombarete ñande reko .
Oimérõ oimoʼãva oikuaaha , ndoikuaái gueteri ojekuaa vaerãháicha .
Ha oimérõ ohayhúva Tupãme , Tupã oikuaa chupe .
Aipórõ : ikatúpa ojeʼu umi tembiʼu oñekuaveʼẽva taʼãnga rei kuérape ? Jaikuaa porã umi taʼãnga rei ndahaʼeiha mbaʼeve ko yvy ári , ha peteĩ Tupãnte oĩha .
Ha oimérõ jepe yvágape ha yvy ári umi oñembohérava tupã ( ha upéva jaʼétarõ , heta tupã ha mbaʼe jára oĩ ) ,
ñandéve guarã peteĩ Tupãnte oĩ , ñande Ru , opa mbaʼe apohare , ha ñande jaikove chupe guarã . Ha avei peteĩ Ñandejárante , Jesucristo , hese ae opa mbaʼe oikóva , ñande jepe hese ae jaiko .
Nda opavavéi niko oikuaa pe añetegua . Umi ojepokuaa vaekue omombaʼe guasu taʼãnga rei kuéra , ha hoʼu umi tembiʼu , ha oimoʼãva oñekuaveʼẽ hague tupã nguérape , ikangýgui pe imbaʼe kuaaha , oñeñandu umi taʼãnga rei omongyʼapaha chupe kuéra .
Hesakã porã jepe , Tupã ñane mbyajeha ndahaʼéi jaʼúvare . Na ñane porãve moʼãi niko jaʼúvare , ha na ñande vaive moʼãi jaʼuʼỹvare .
Ani pe pene rembiapo vai rupi , peity umi ikangývape angaipápe .
Nde reikuaáva koʼã mbaʼe reguapy ramo rekaru peteĩ taʼãnga rei oñemombaʼehápe , ha peteĩ ñane pehẽngue ikangýva nde recha ramo , ikatu haʼe ikyreʼỹ avei hoʼu haguã pe taʼãnga reípe oñekuaveʼẽ vaekuégui .
Ha upéicha nde , pe ne mbaʼe kuaáre , remyaña hoʼa haguã pe ne pehẽngue ikangýva , Jesucristo omano hague avei .
Napemombaʼéivo pe pene pehẽngue ikangývape , Crístope voi avei napemombaʼéi hína .
Upévare , che rembiʼu rupi , amyaña ramo che pehẽnguépe hembiapo vai haguã , arakaʼeve ndaʼu moʼãi soʼo , ani haguã amoĩ chupe hembiapo vai haguãicha .
Ani chéne peje chéve oimeha ikatuʼỹva ajapo térã ndarekoiha apóstol reko kuaaha . Che niko ahecha vaekue Jesucristo Ñandejárape , ha peẽ voi haʼe che rembiapokue pe mbaʼe Ñandejára ojapóvape .
Ikatu oime ambue kuérape guarã che ndahaʼéi apóstol . Peẽme guarã katu haʼe . Pe peẽ peimeha Ñandejára ndive , ohechauka añetehápe che haʼeha apóstol .
Kóicha haʼe umi che rehe oñeʼẽvape :
Ore ngaʼu piko ndaikatúi rokaru ha royʼu .
Ha avei piko ndaikatúi roguerahávo ore ndive ore rembireko Cristo reheguáva , ojapoháicha umi ambue apóstol , ha umi Ñandejára ryvy kuéra , ha Cefas .
Térã ngaʼu piko Bernabé ha chéve añónte ndaikatúi pe ñande reheguáva aty ore mongaru ?
Oime piko ñorãirõhára oikóva ijehegui ombaʼapo aja ? Oime piko oñotỹva parral ha ndoʼúi hiʼakue ? Oime piko oñangerekóva ovecháre ha nokambyʼúi ?
Ha ani peimoʼã kovaha yvypóra remiandúnte . Moisés rembiapoukapýpe voi avei heʼi upéicha .
Upe tembiapoukapy kuatiápe oime : “ Ani remotĩnguaha pe guéi remombaʼapóva . ” Ha upéva ndeʼiséi Tupã ojepyʼapyha umi guéire .
Heʼise uvei , ojepyʼapyha ñande rehe . Umi tembiapoukapy niko oñemoĩ vaekue ñande rehehápe . Pe yvy ombovóva ha pe mbaʼe raʼỹi ojykýiva niko ombaʼapo vaerã ohaʼarõvo oñemeʼẽtaha chupe kuéra imbaʼéva , upe kogaʼa ñemonoʼõnguégui .
Aipórõ , ore roñotỹ rire pende pype mbaʼe raʼỹi espíritu reheguáva , ndahetái rojerure , rojerure ramo michĩmi umi mbaʼe yvy ariguávagui .
Oime ramo ambue ikatuha pemeʼẽ , oréve katu ikatuve . Ha opáichante ore ndorojeruréi , oñemeʼẽ vaerã ramo jepe oréve , ha rogueropuʼakapa rojúvo opa mbaʼe ani haguã rombohasykue Cristo marandu porã ñemyasãi .
Peẽ peikuaa , umi ombaʼapóva Tupaópe guarã , oikoveha Tupaógui . Upéva heʼise , umi oñangarekóva pe altar ojejukahápe kuaveʼẽmby , hoʼuha pe tymba ojejuka vaekue upépe roʼokue .
Upéicha avei , Ñandejára omoĩ , umi omoherakuãva marandu porã oikove vaerãha upe tembiapógui voi .
Che katu arakaʼeve ndaiporúi vaekue koʼã mbaʼe ikatúva , ha ndarahaukái peẽme ko kuatia pehepymeʼẽ haguã chéve che rembiapóre . Amanoseve uvei ajapo rangue upéicha . Avave ndoipeʼái chéne che hegui ko vyʼa ahasáva upévare .
Che ndarekói mbaʼérepa ajejapo haguã , aiko haguére amoherakuã ko marandu porã , ahechágui upevaha che rembiaporã ikatuʼỹva aheja . Ha tajererekóke namoherakuãi ramo !
Upévare , che jeheguínte ajapo ramo , ajerure vaerã moʼã che rembiapo repykue . Ha ajapo ramo ajapo vaerãgui katu , upéva , ajapógui hína Tupã rembiapoukapy .
Aipóramo , che rembiapo rekovia hína pe vyʼa ahasáva , amoherakuã haguére pe marandu porã ojehepymeʼẽʼỹre chéve , heʼise , ajerureʼỹre pe oñemeʼẽ vaerã chéve amoherakuã haguére pe marandu .
Ndahaʼéi ramo jepe avave rembiguái , aiko opavave rembiguái ramo , ikatu haguã agueru heta hetave yvypóra Crístope .
Ako aimérõ guare umi judío ndive , aiko vaekue judíoicha , agueru haguã che ndive . Upéva heʼise , agueru haguã umi Moisés rembiapoukapýpe oikóva , che voi añemoĩ hague upe tembiapoukapýpe , nañeñapytĩri ramo jepe hese .
Ha upéi avei , agueru haguã umi Moisés rembiapoukapýpe oikóvape , aiko haʼe kuéraicha , añetehápe aiko ramo jepe Tupã rembiapoukapýpe , aimégui Cristo rembiapoukapýpe .
Aime ramo guare umi heko jeroviaha ikangýva ndive , che kangy vaekue avei peteĩ haʼe kuérava ramo guáicha , agueru haguã avei che ndive . Heʼise , aiko hague opavave oikoháicha , ikatu haguã aipysyrõ mbovymíme jepe .
Opa mbaʼe ajapóva , ajapo pe marandu porãre , areko haguã avei pype che mbaʼéva .
Peẽ peikuaa , peteĩ oñeñaniháme , maymáva oñaniha , ha peteĩmente ojehepymeʼẽ . Néi , peñani avei peẽ pehupyty haguãicha upe jehepymeʼẽ .
Umi oñembosakoʼíva oñuaʼã haguã mávapa ikatupyryve , ojeheja opa mbaʼe ombyai vaerã chupe kuéragui . Ha upéva ojapo ohupyty haguã iñakã mbojeguaharã ipiru vaerãva . Ñande katu , jahupyty haguã peteĩ ipiruʼỹva .
Che ramo , nañaníri pytũmbýpe ha nañorãirõi ainupã ramo guáicha yvytu .
Upéva rangue , ainupã che rete ha ajopy ojapo haguã che aipotáva , apytaʼỹ haguã che voi mbaʼeve reípe , aiko rire amboʼe ambue kuérape .
Ndaipotái , che pehẽngue kuéra , pende resarái umi ñande ypy kuerakue oñemoʼã hague ku arai guýpe , ha maymáva ohasa hague Mar Rojo .
Upéicha rupi , opavave ojoaju vaekue Moisés rehe oñemongaraívo upe arai ha upe yguasúpe .
Upéicha avei , opavave haʼe kuéra hoʼu pe tembiʼu espíritu reheguáva ,
ha opavave hoyʼu pe espíritu rehegua ojeyʼúvagui . Hoyʼu hikuái pe espíritu rehegua itágui , omoirũva chupe kuéra tape pukukue . Ha upe ita upéva Cristo vaekue .
Upéicharõ jepe katu , opavave nunga nombohorýi Tupãme , ha upévare hete kuéra opyta ojepyso pe yvy ojeikoʼỹhápe .
Opa koʼã mbaʼe oiko ñane rembiechaukarã , jaipotaʼỹ haguã ivaíva , haʼe kuéra oipota haguéicha .
Upévare , ani pemombaʼe guasu umi taʼãnga rei , haʼe kuéra ojapo haguéicha , heʼiháicha Ñandejára Ñeʼẽ : “ Maymáva oguapy okaru ha omboyʼu , ha upéi opuʼã ovyʼa . ”
Aníke ñañemeʼẽ teko vaípe , ojapo haguéicha haʼe kuéra , ha upévare omanomba vaekue 23 mil peteĩ araitépe .
Ani avei jaipyʼa raʼã Crístope , oime haguéicha ojapóva , ha upévare omanomba mbói jesuʼukuégui .
Ha ani peñeʼẽ guyguy Tupãre , oime haguéicha oñeʼẽ guyguýva , ha upévare ojukapa chupe kuéra Tupã remimbou , oguerúva mano .
Opa koʼã mbaʼe ojehu ñande ypy kuerakuépe tembichaukarã ñandéve guarã . Ha oñemoĩ vaekue Ñandejára Ñeʼẽme ñane momarandúvo , jaikómagui ára pahávo .
Ha upéicha , pe oimoʼãva oĩ hatãha , toñeñangareko ani hoʼa .
Peẽ ndapehasái jepyʼa raʼã ikatuʼỹva peropuʼaka yvypóraicha . Upéva rangue , pejepyʼa raʼãvo , Tupã ohechaukáne peẽme mbaʼéichapa ikatu pesẽ chugui , ikatu haguã peropuʼaka . Ha ikatu peẽ pejerovia Tupãre , na pende rejái chéneva pehasa jepyʼa raʼã ipohyivéva pe ikatúvagui ojereropuʼaka . Tupã omeʼẽne avei peẽme tape pesẽ haguã chugui , ikatu haguã peropuʼaka .
Upévare , che pehẽngue kuéra ahayhuetéva , pejei pe taʼãnga rei ñemombaʼe guasúgui .
Añeʼẽ peẽme añeʼẽ ramo guáicha tekove iñakã porãvape . Peẽ voi pehecha iporãpa térãpa ivai koʼã mbaʼe haʼéva peẽme .
Jayʼu ramo pe kaguy oñemboyke vaekue Tupãme guarãgui , jajeheʼa Cristo ruguýre . Ha jaʼu ramo pe mbuja ñambojaʼóvagui , jajeheʼa Cristo retére .
Ñande reta ramo jepe , opavave jaʼu peteĩ mbujágui , ha upévare opavave ñande , peteĩnte .
Pemaʼẽ umi Israelguáre : Umi hoʼúva tymba roʼokue ojejuka vaekue kuaveʼẽmby ramo , oĩ oñondive pe altar pegua tembiapópe .
Kóvape ndaʼeséi pe taʼãnga rei oimeha mbaʼépepa iporã , térã pe soʼo oñekuaveʼẽva upe taʼãnga reípe iporãveha oimeraẽva ambue soʼógui .
Ko haʼéva niko hína , umi heko kuaahaʼỹva oimérõ omeʼẽva kuaveʼẽmby ramo , omeʼẽ hína Añáme , ha ndahaʼéi Tupãme . Ha ndaipotái peẽ pejeheʼa umi Aña rehe .
Ndaikatúi peyʼúvo Ñandejára kaguýgui ha upe jave avei mbaʼe pochy kaguýgui . Ha ndaikatúi peguapývo Ñandejára mesápe , ha upe jave avei mbaʼe Aña mesápe .
Térã piko ñambopochyse Ñandejárape ? Ñane mbareteve ngaʼu piko chugui ?
Ojeʼe : “ Oimeraẽva oiko ijehegui ha ojapo kuaa ojaposéva . ” Upéva niko añete , nda opa mbaʼéinte iporã . Añete , oimeraẽva ojapo kuaa pe ojaposéva , nda opa mbaʼéinte omombaretéva jerovia .
Ndajahekái vaerã niko umi ñandévente iporãtava , jaheka vaerã pe ñande rapichápe iporãtava .
Peʼu katu pe soʼohápe ikatúva guive ojejogua , peporanduʼỹre mbaʼeve pende pyʼapy mbaʼe kuaa rehehápe .
Ñandejára mbaʼe niko ko yvy ha opa mbaʼe oĩva pype .
Oime ramo peteĩ heko jeroviahaʼỹva ojerure peẽme peho haguã pekaru hendive , ha peẽ pehose , peʼu katu opa mbaʼe oñemeʼẽva peẽme , penohẽʼỹre okápe mbaʼeve pende pyʼapýpe peñandúva .
Koʼágã katu , oimérõ heʼíva peẽme : “ Ko soʼo niko kuaveʼẽmbyre ” , ani peʼu , pehecha kuaávo pe heʼi vaekue ha pende pyʼapýpe peñandúva .
Añeʼẽ hína umi ambue ipyʼapýpe oñandúvare , ndahaʼéi pende pyʼapýpe peñandúvare . Che ndaikatúi ahejávo ajehape joko ambue ipyʼapýpe oñandúvare .
Che aguije ameʼẽ ramo Tupãme pe haʼúvare , mbaʼére piko ahejáta oñeñeʼẽ vai chéve upe aguije ameʼẽháre .
Opáichavo , peteĩchante peʼu ramo ha pemboyʼu ramo , térã pejapo pejapóva , opa pejapóvape pemombaʼe guasu Tupãme .
Ani pehechauka ivaíva avavépe , judíope ha judioʼỹme , ha upéicha avei umi Tupã Iglésia reheguávape .
Che rehe ramo , añehaʼã aporombohory opa mbaʼépe , ahekaʼỹre chéve iporã vaerãnte , ñande rapicha kuérape guarã katu uvei , oñepysyrõ haguã .
Pejapo che ajapóva , che ajapógui Cristo ojapo vaekue .
Poguerohory pene manduʼa mante haguére che rehe , ha peikógui haʼe haguéicha peẽme .
Aipota peikuaa porã Cristo opa kuimbaʼe akãha , ha pe ména hembireko akãha .
Peteĩ kuimbaʼe ojahoʼi ramo iñakã oñemboʼe jave , térã omomarandu jave , omotĩ pe iñakã , oñemyakã perõ ramo guáicha .
Ha peteĩ kuña ndojahoʼiri ramo iñakã oñemboʼe jave térã omomarandu jave , omotĩ iménape . Ojogua ku kuña oñemyakã perõ vaekuépe .
Peteĩ kuña ndojahoʼiri ramo iñakã , iporãve vaerã oñemyakã perõma ramo mandi voi . Ha pe kuña ohecha ramo omotĩha chupe oikytĩ hiʼáva , térã oñemyakã perõ , toñeakãhoʼinte .
Kuimbaʼe ndojahoʼi vaerãi iñakã , haʼe niko Tupã joguaha ha ohechauka heko mimbipa . Kuña katu niko ohechauka kuimbaʼe reko mimbi .
Kuimbaʼe niko noñerenohẽi vaekue kuñágui , kuña katu pe oñerenohẽ vaekue kuimbaʼégui .
Ha pe kuimbaʼe ndojejapo ypýi vaekue kuña rupi , kuña pe ojejapo ypy vaekue kuimbaʼe rupi .
Upévare voi , ha umi Tupã remimbou rupi , kuña ogueraha vaerã iñakãre peteĩ mbaʼe ohechaukáva haʼe oĩha iména poguýpe .
Upéicha ramo jepe , Cristo reroviaha ñande rekópe , kuimbaʼe ndoikói kuñaʼỹre , ha kuña kuimbaʼeʼỹre .
Añete ramo jepe kuña oiko hague kuimbaʼégui , añete avei kuimbaʼe osẽ kuñágui , ha opaite mbaʼe katu ou Tupãgui .
Peẽ voi katu pejecháne oĩ porãpa kuña oñemboʼe Tupãme ojahoʼiʼỹre iñakã .
Yvy reko voi ohechauka mbaʼe oñererotĩ vaerãha pe kuimbaʼe omongakuaa iñakã rague .
Kuñáme guarã katu , tuicha mbaʼe oheja okakuaa . Chupe niko oñemeʼẽ pe akãrague vuku ojahoʼi haguã iñakã .
Opáichante , oimérõ oñombohovaiséva koʼã mbaʼére , oikuaa vaerã , ñande ha umi Tupã Iglésia ndojepokuaái umícha .
Ahaívo peẽme koʼã mbaʼe ndaikatúi poguerohorývo , ñaimoʼãnte vaicha umi pene ñembyaty ojapo vaiveha pende rehe , ojapo porã rangue .
Tenondete voi , ojeʼe chéve peñembyaty ramo peiko vaipaha . Ha chéve ramo guarã ñaimoʼã vaicha upeichaha .
Pejoayvypa vaerã raʼe , aikuaa haguã mbaʼépepa pene porã peteĩ-teĩ .
Umi joavy oĩva pende apytépe , pe karu pejapo jave ndahaʼe véima peromanduʼávo Ñandejára Jesucrístope .
Upévare , pekarúta jave jepi , peteĩ-teĩ oñemotenonde ohupi haguã ikarurã . Ha oime opytáva ñembyahýi reheve , oime okaʼúva jepeve .
Peẽ piko ndaperekói óga pekaru ha pemboyʼu haguã ? Mbaʼére piko pembotapykue Ñandejára Iglésia , ha pemotĩ umi oguerekoʼỹvape mbaʼeve ? Mbaʼe piko peipota haʼe peẽme ? Poguerohoryha ? Koʼã mbaʼe koʼãvape nahániri !
Ñandejára che mboʼe vaekue koʼã mbaʼe che ambohasa hína peẽme . Upe pyhare Ñandejára Jesús oñemoñuhãtahápe voi , ohupi vaekue ipópe mbuja ,
ha omombaʼe guasu rire Tupãme , ombojaʼo ha heʼi : “ Kóva haʼe che rete , oñemeʼẽva pende rehehápe . Kóva pejapo , che rehe pene manduʼahápe . ”
Upéicha avei , ojekarupa rire , ohupi pe kaguy ryru ha heʼi : “ Ko kaguy ryru hína pe ñeʼẽmeʼẽ pyahu oñembyajéva che ruguy rupi . Péicha pejapo vaerã jepi , che rehe pene manduʼahápe . ”
Aipórõ , ou peve Ñandejára , peẽ peromanduʼa imano , peʼu jave jepi ko mbuja , ha peyʼu ko kaguy .
Upévare , oimeraẽva hoʼúva Ñandejára mbujágui , térã hoʼúva pe kaguy hekopeʼỹ , upéva oñehundíta oñembohory haguére Ñandejára rete ha huguýre .
Aipórõ , peteĩ-teĩ oipyguara vaerã ipyʼapýpe oñandúva hoʼu haguã pe mbujágui , ha hoʼu haguã pe kaguýgui .
Hoʼu ramo mbuja ha kaguýgui ohecha kuaaʼỹre Ñandejára rete ha huguyha , oñehundi haguãnte hoʼu hína .
Upévare , heta peẽva pende rasy ha pene kangy , ha oime omanóva avei .
Jajepyʼa mongeta porã ramo , Ñandejára ndoguerekói vaerã moʼã mbaʼérepa ñane nupã .
Ñandejára ñane nupãrõ jepe niko , ñande reko mboʼe haguãnte , ha ñañehundi umi yvy arigua ndive .
Aipórõ , che pehẽngue kuéra , peñembyaty vove pekaru haguã , peñohaʼarõ joa .
Ha oimérõ iñembyahýiva , tokaru hógape , ani haguã Tupã oinupã chupe umichagua ñembyatýre . Umi mbaʼe hembýva gueteri , jahecháne ágã aha vove pohechávo .
Che pehẽngue kuéra , aipota peikuaa pe Espíritu Santo omeʼẽva rehegua .
Peẽ peikuaa , neʼĩrarõ gueteri perovia , pejererotyryrykámi hague umi taʼãnga rei ñeʼẽngúre .
Upévare aipota peikuaa , avave ndaikatuiha heʼívo oñeʼẽ ramo hína Tupã Espíritu rupi “ Añáme toho Jesús ! ” . Ha avave avei ndaikatúi heʼívo : “ Jesús niko Ñandejára ” , noñeʼẽi ramo hína Espíritu santo rupi .
Tupã reroviaha kuéra apytépe heta oĩ Espíritu Santo omeʼẽ hague opaichagua mbaʼe kuaa . Ha umi mbaʼe umíva meʼẽha , peteĩ Espíritu añónte .
Hetaichagua ijapopyrã oĩ , ha umi tembiapo umíva , peteĩ Tupã añónte omeʼẽ ojejapo haguã .
Pe pokatu niko ojechauka opáicha , ha upéicharõ jepe , peteĩ Tupãnte pe ipokatu rupi , ojapóva opa mbaʼe opavavépe guarã .
Espíritu Santo ojekuaauka peteĩ-teĩ rupi , opavavépe iporã haguãicha .
Espíritu rupi oime oñemeʼẽha oñeʼẽ haguã arandúpe , ha oime oñemeʼẽha , Espíritu Santo rupi avei , oñeʼẽ haguã tuicha mbaʼe kuaa reheve .
Oime ohupytýva ijerovia espíritu Santo rupi , ha oime oñemeʼẽha mbaʼe kuaa omonguera haguã hasýva .
Oime ohupytýva pokatu ojapo haguã mbaʼe hechapyrãva , ha oime umi oikuaáva pe tenonderãvévo ojehútava . Oime umi Tupã ombokatupyrýva ohecha kuaa haguã espíritu japúgui oúva , ha Espíritu añeteguágui oúva . Oime ombokatupyrýva oiporu kuaa haguã ñeʼẽ ojekuaaʼỹva , ha oime avei omeʼẽha katupyry omyesakã haguã umi ñeʼẽ umíva .
Ha opa koʼã mbaʼe ojapo ipokatúpe pe Espíritu peteĩnteva , omeʼẽvo peteĩ-teĩ yvypórape , haʼe ohechahaichaite .
Yvypóra rete niko , oiko ramo jepe heta mbaʼégui , peteĩnte . Upéicha avei Cristo .
Ha upeichaite avei opavave ñande , judío térã judioʼỹva , tembiguái térã tembiguaiʼỹva , ñañemongarai vaekue jaiko haguã peteĩ tete ramo , peteĩ Espíritu año rupi . Ha oñemeʼẽ opa ñandéve jayʼu haguã upéva upe Espíritugui .
Ñande rete niko ndoikói peteĩ mbaʼéguinte , oiko heta mbaʼégui .
Ñande py heʼi ramo : “ Ndahaʼéigui po , ndahaʼéi tete rehegua ” , upéva rehénte ndahaʼeʼỹ moʼã véima ñande rete rehegua .
Ha ñane nambi heʼi ramo : “ Che ndahaʼéigui tesa , ndahaʼéi tete rehegua ” , upévarente ndahaʼeʼỹ moʼã véima ñande rete rehegua .
Ñande rete tuichakue tesánte ramo , ndaikatu moʼãi ñahendu . Ha ñande rete tuichakue apysánte ramo , ndaikatu moʼãi ñahetũ .
Tupã katu omoĩ vaekue opa mbaʼe ñande rete rehegua mamo ojuhu porãvehápe .
Peteĩ mbaʼénte rire , na ñande retéi vaerã moʼã .
Añetegua jaʼétarõ , heta mbaʼégui oiko ramo jepe , ñande rete peteĩnte .
Ñande resa ndaikatúi heʼívo ñande pópe : “ Naikotevẽi nde rehe ” , ha ñane akã avei ndaikatúi heʼívo ñande py kuérape : “ Naikotevẽi pende rehe . ”
Upéva rangue katu , umi ñande rete rehegua ikangyvéva vaicha , umíva hína umi oikotevẽvéva ojuehe .
Ha umi ñande rete rehegua jahayhuʼỹvéva , ñamonde porãve . Ha umi ivaivéva ramo jarekóva , ñañangareko porãve hese ,
natekotevẽiva jajapo umi iporãvévare . Tupã ojapo ñande rete , ku oñemombaʼeʼỹvévape oñembojeroviave haguã ,
ani haguã oĩ joajuʼỹ ñande retépe , opavave hesegua katu ojepyʼapy haguã ojuehe .
Peteĩ ñande rete rehegua ohasa asy ramo , opavave hembýva ohasa asy avei . Ha peteĩvare oñeñangareko porã ramo , opavave ambue ovyʼa hendive .
Néi , peẽko hína pe Cristo rete , ha peteĩ-teĩ peẽ , umi hete rehegua oguerekóva ojapo vaerã .
Tupã oipota vaekue heroviaha apytépe oĩ , tenondete , apóstol kuéra . Mokõiháme , maranduhára . Mbohapyhápe , mboʼehára . Upéi yvypóra ojapóva mbaʼe hechapyrãva , ha ambue oporomongueráva , térã oporopytyvõva , térã oporosãmbyhýva , térã oñeʼẽva ñeʼẽ ojekuaaʼỹvape .
Nda opavavéi apóstol , ha nda opavavéi avei maranduhára . Nda opavavéi mboʼehára ha nda opavavéi ojapo mbaʼe hechapyrãva ,
nda opavavéi ipokatu omonguera haguã hasývape . Nda opavavéi avei oñeʼẽ ñeʼẽ ojekuaaʼỹvape , ha nda opavavéi ikatu omyesakã umi ñeʼẽ umíva .
Peẽ peipota vaerã umi mbaʼe kuaa iporãvéva . Che ahechaukáta peẽme peteĩ tape iporãvéva .
Añeʼẽ ramo opaichagua yvypóra ñeʼẽme , ha tañeʼẽ jepe raʼe umi Tupã remimbou ñeʼẽme , ha ndaporohayhúi , che ita pararã reínte térã umi ñaʼẽmbe hyapupáva .
Ha aporomomarandu kuaa ramo , ha aikuaa opa Tupã rembipota ñemi , ha aikuaapa opa mbaʼe , ha ajerovia ramo ku yvyty jepe amomýi haguãicha , ha ndaporohayhúi , che ndahaʼéi mbaʼeve .
Ha ambojaʼo ramo mboriahu kuérape opa mbaʼe arekóva , ha ameʼẽ ramo che rete jepe areko haguã mbaʼérepa añembotuicha , ha ndaporohayhúi , naiporãi chéve mbaʼevépe .
Japorohayhu heʼise jaropuʼaka kuaa , ñandepyʼa porã , nañanembaʼe potái , ndajajejapói ha nañañembotuichái ,
nañanetieʼỹi ha nañandénteséi , nañande pochýi ha nañandepyʼa rasýi avave ndive ,
ndajavyʼái mbaʼe vai apóre , javyʼa teko jojáre .
Japorohayhu heʼise jarohasa opa mbaʼe , jarovia opa mbaʼe , ñahaʼarõ opa mbaʼe , jaropuʼaka opa mbaʼe .
Mborayhu ndopa moʼãi arakaʼeve . Peteĩ árape marandu oúva Tupãgui opáne , noñeñeʼẽvéi chéne ñeʼẽ ojekuaaʼỹvape , ha natekotevẽvéi chéne pe mbaʼe kuaáre .
Marandu kuaa ha mbaʼe kuaa niko naiporãmbái ,
ha opa vaerã oguahẽ vove pe iporãmbaitéva .
Yma che mitaʼípe añeʼẽ , aimoʼã ha ajepyʼa mongeta vaekue mitaʼícha . Akakuaávo katu , aheja che rapykuévo umi mbaʼe mitã reheguáva .
Koʼágã jahecha vai-vai , ku ñane raʼãnga jahechahápe jahecha ramo guáicha . Peteĩ árape katu jahecháne haʼehaichaite . Che mbaʼe kuaa koʼágã noĩmbái , ha oguahẽta ára ahechataha Tupã , haʼe che kuaa haguéicha opa ára guive .
Mbohapy mbaʼe oime opa ára peguáva : jaroviáva , ñahaʼarõva ha mborayhu . Ha pe tuichave mbaʼéva mbohapyve apytépe , mborayhu hína .
Aipórõ , peñehaʼãke peiko mborayhúpe , ha upe jave avei , Tupã tomeʼẽ peẽme Espíritu Santo omeʼẽva rehegua , tenondete Tupã marandu ñemyasãi rehegua .
Pe oñeʼẽva ñeʼẽ ojekuaaʼỹvape oñeʼẽ Tupãme , ndahaʼéi yvypórape , avave niko ndoikuaái pe heʼíva . Espíritu Santo rupi heʼi mbaʼe ñemi , ha avave ndoikuaái mbaʼépa .
Ha pe oikuaaukáva Tupã marandu upe rire guarã rehegua katu , oñeʼẽ yvypórape omyakã rapuʼã porã haguã , omokyreʼỹ ha ombopyʼa guapy haguã .
Pe oñeʼẽva ñeʼẽ ojekuaaʼỹvape , oñeʼẽ iporã haguã chupe . Ha pe oikuaaukáva Tupã marandu katu , omyakã rapuʼã Tupã iglésia .
Hiʼãnte chéve añete , tapeñeʼẽ ñeʼẽ ojekuaaʼỹvape . Upéva rangue aipotave pemyasãi Tupã marandu . Upéva iporãve ñeʼẽ ojekuaaʼỹvape oñeñeʼẽgui , noiméi mbaʼe ramo ojekuaa porã pe heʼiséva , Tupã iglésia imbarete haguã .
Che pehẽngue kuéra , ndahaʼe moʼãi mbaʼeve aha ramo pohecha ha añeʼẽ peẽme ñeʼẽ ojekuaaʼỹvape . Iporãve vaerã añeʼẽ ramo peẽme umi Tupã ohechaukávare , térã añetegua jekuaáre , térã amombeʼu peẽme mbaʼépa oikóta , térã poheko mboʼe oimeraẽva mbaʼére .
Umi mbaʼepu , mimby , ha árpa umíva , ndaipu joavýi rire , ndaikatúi vaerã moʼã ojehecha kuaa mbaʼéichapa ipu peteĩ-teĩ .
Ha ñorãirõháme pe turu ndaipúi rire oñehendu porã haguãicha , avave noñembosakoʼiri vaerã moʼã oñorãirõ haguã .
Upéicha avei peẽ . Ndapeiporúi ramo pene kũ peñeʼẽ haguã ojekuaa haguãicha mbaʼépa peje , mbaʼéicha piko ojekuaáta mbaʼépa peje ? Peñeʼẽta hína yvytu reípe !
Jaikuaa porã heta ñeʼẽ oĩha ko yvy ári , ha opavave hyapu .
Ha che ndaikuaái ramo mbaʼépa heʼise umi tyapu , che peteĩ mombyryguáta pe oñeʼẽvape guarã , ha haʼe mombyryguáta avei chéve guarã .
Upévare , hiʼaguĩ peẽme pereko Espíritu Santo rehegua mbaʼe kuaa , peñehaʼã pereko hetávo umi mbaʼe pene pytyvõva pemopuʼã haguã Tupã Iglésia .
Aipórõ , pe oñeʼẽva ñeʼẽ ojekuaaʼỹvape , tojerure Tupãme ikatu haguã omyesakã kuaa pe heʼíva .
Che añemboʼe ramo ñeʼẽ ojekuaaʼỹvape , añetehápe añemboʼe che espíritu reheve , ha che akã katu opyta rei .
Mbaʼe piko ajapo vaerã aipórõ ? Añemboʼe vaerã che espíritu ndive , ha upéicha avei che akã reheve . Apurahéi vaerã che espíritu reheve , ha avei che akã reheve .
Oimérõ nde rerohory Tupãme nde espíritu año rehevénte , ha ne rendu oimeraẽva , ndaikatu moʼãi ne moirũ ne ñemboʼépe , ndoikuaa moʼãigui mbaʼépa ere .
Upe ne ñemboʼe ikatúne oime iporã , ha ndahaʼe moʼãi mbaʼeve upe nde rapichápe guarã .
Ameʼẽ che aguije Tupãme añeʼẽ hetave haguére pende hegui ñeʼẽ ojekuaaʼỹvape .
Tupaópe katu haʼeseve mbovymi ñeʼẽ ojekuaa vaerã , haʼe rangue hetaiterei mbaʼe ñeʼẽ ojekuaaʼỹvape .
Che pehẽngue kuéra , ani pejepyʼa mongeta mitãicha . Iporã peiko mitã ramo ivai vaerãme . Pejepyʼa mongetávo katu , pende kakuaa vaerã .
Ñandejára Ñeʼẽme heʼi : “ Añeʼẽta ko tetãme ñeʼẽ ojekuaaʼỹvape ha mombyrygua juru rupi , ha upéicharõ jepe na che rendu moʼãi , heʼi Ñandejára . ”
Aipórõ , pe ñeʼẽ ojekuaaʼỹva , mbaʼe rechaukarã umi heko jeroviahaʼỹvape guarã , ndahaʼéi heko jeroviahávape guarã . Ha pe Tupã marandu ñemombeʼu katu , mbaʼe rechaukarã umi heko jeroviahávape guarã , ndahaʼéi umi heko jeroviahaʼỹvape guarã .
Umi Tupã reroviaha oñembyatypa jave , maymáva oñeʼẽ ramo ñeʼẽ ojekuaaʼỹvape , ha oike peteĩ oimeraẽva rei térã peteĩ tapicha heko jeroviahaʼỹva , heʼíta pende rehe pende tarovapaha .
Upéicha rangue , opavave omyasãi ramo Tupã marandu ha oike peteĩ tapicha heko jeroviahaʼỹva térã peteĩ oimeraẽva rei , upéva ogueroviáta ha ojepyʼa mongetáta pene rendúvo .
Ha upéicha hesakã porãta chupe ipyʼapy ha omombaʼe guasúta Tupãme ñesũháme , ha ohecha kuaáta Tupã añetehápe oĩha pende apytépe .
Mbykyhápe , che pehẽngue kuéra , ku peñembyatývo , ikatu oime opurahéiva , ambue oporomboʼéva térã omombeʼúva umi mbaʼe Tupã ohechauka vaekue chupe , térã oñeʼẽva ñeʼẽ ojekuaaʼỹvape ha oime omyesakãva pe heʼiséva . Opa mbaʼe tojejapo oñeñomombarete haguã .
Ha ku oñeñeʼẽ ramo ñeʼẽ ojekuaaʼỹvape , toĩ ojoapykuéri oñeʼẽva , mokõi térã hetavérõ mbohapy peve . Ha toime avei peteĩ omyesakãva mbaʼépa ojeʼe .
Ha ndaipóri ramo avave omyesakãva vaerã umi ojeʼéva , toñeʼẽʼỹ avave umi ñeʼẽ ojekuaaʼỹvape opavave renondépe . Teʼínte ipyʼapýpe umi Tupãme heʼiséva .
Upéicha avei , oimérõ maranduhára , toñeʼẽ mokõi térã mbohapy , umi ambue katu tomyesakã opa heʼi vaekue .
Ha oimérõ peteĩ upépe oguapývape Tupã omeʼẽ peteĩ marandu , pe tenondegua tokirirĩ .
Upéicharõ , peteĩ-teĩ ojoapykuéri ikatu oikuaauka imarandu , opavave oikuaa ha ikyreʼỹ haguã .
Pe maranduhára oiporu kuaa vaerã pe imbaʼe kuaaha oguerekóva omomarandu haguã .
Tupã niko pyʼa guapy Tupã hína , ndahaʼéi apañuãi Tupã . Ojejapo tapiaháicha Cristo reroviaha apytépe ,
kuña kuéra okirirĩ vaerã umi Tupã reroviaha ñembyatyhápe , haʼe kuéra ndaikatúi oñeʼẽvo . Oĩ vaerã hikuái iména kuéra poguýpe , heʼiháicha tembiapoukapy .
Oime ramo oikuaaséva , toporandu iména kuérape hógape . Naiporãigui peteĩ kuña oñeʼẽ umíva umi atyhápe .
Pene manduʼáke Ñandejára Ñeʼẽ noñepyrũi hague pene ndive , ha napeẽme añói oñemeʼẽ hague .
Oime ramo heʼíva ijehe maranduharaha , térã Espíritu omoingeha iñakãme heʼi vaerã , ohecha kuaáne , koʼã haʼéva peẽme Tupã rembiapoukapyha .
Ha ndohecha kuaáirõ , tohecha kuaaʼỹ .
Ha upéicha , che pehẽngue kuéra , peñehaʼã pehupyty maranduhára mbaʼe kuaaha , ha ani ndapehejái oñeñeʼẽ ñeʼẽ ojekuaaʼỹvape .
Ha opa koʼã mbaʼe pejapo hekópe ha hendaguãme .
Koʼágã , che pehẽngue kuéra , aipota pene manduʼa pe marandu aikuaauka vaekuére peẽme . Kóva haʼe pe marandu porã peẽ pejapyhy porã vaekue ha oñemombarete porãhápe pende jerovia .
Ko marandu porã rupi avei peñepysyrõta , pene mbaretérõ ipype , pe che amombeʼu haguéicha peẽme . Upeichaʼỹrõ , perovia guaʼu rei raʼe .
Tenondete pomboʼe vaekue pe ikuaapyrã chéve oñemoguahẽ vaekue haʼehaichaite : Cristo omano hague ñane angaipáre , heʼiháicha Ñandejára Ñeʼẽ ,
haʼe oñeñotỹ ha oikove jey mbohapy ára haguépe , omombeʼuháicha avei Ñandejára Ñeʼẽ ,
ha ojehechauka hague Céfaspe ha upéi umi 12 hemimboʼépe .
Upéi ojechauka hetave 500gui heroviahápe , opavave nunga oikovéva gueteri , oime jepe omanóma vaekue .
Upéi ojechauka Santiágope , ha upéi apóstol kuérape .
Ipahávo ojechauka avei chéve , ajoguáva ku mitã hiʼaraʼỹme ou vaekuépe ko yvy ári .
Che niko pe apóstol kuéra apytépe mbaʼevetevéva , ha ndaijái voi katu añembohéra apóstol , amuña vai vaekue niko Tupã iglésiape .
Opáichavo , che haʼe ko haʼéva , Tupã ipyʼa porã rupi che ndive . Ha upe ipyʼa porã hague ndopyta reíri . Ambaʼapo hetave katu chugui kuéra . Ndachéi jepe , Tupãnte , ipyʼa porãgui , che pytyvõ vaekue .
Amo ipahápe niko , ta che raʼe , térã tahaʼe kuéra , kóva haʼe pe romboʼe vaekue ha peẽ perovia vaekue .
Roʼe ramo Cristo oikove jey hague , mbaʼére oime heʼíva omanóva ndoikove jey veimaha ?
Omanóva ndoikove jeýi ramo , heʼise Cristo ndoikove jevýi hague .
Ha Cristo ndoikove jeýi rire , koʼã mbaʼe roʼéva peẽme ndahaʼeiete mbaʼeve . Ha ndahaʼéi avei mbaʼeve pe peroviáva .
Kóva péichante rire , ore upéicharõ Tupã mbaʼe mombeʼuhára guaʼútante . Ha roikóta roʼe Tupã ojapoʼỹ vaekue : haʼe omoingove jey hague Crístope , añetérõ umi omanóva ndoikove jey veimaha .
Umi omanóva ndoikove jey véimarõ , heʼise Cristo ndoikove jeýi hague .
Ha Cristo ndoikove jeýi rire , pe peroviáva ndahaʼéi mbaʼeve . Ha peiko gueteri angaipápe .
Upéicha ramo , oñehundíma avei umi Cristo reroviaha omano vaekue .
Opa ñahaʼarõva Crístogui ko yvy ári guarãnte ramo , ñande , aipórõ , opa yvypóra apytépe umi ohasa asyvéva .
Añetehápe katu , Cristo oikove jey . Haʼe niko kogaʼa oñemonoʼõ tenondéva . Pe tenonde oikove jey vaekue .
Peteĩ yvypóra rupi ou haguéicha ñemano , ambue rupi ou pe omanóva jeikove jey .
Adán rupi opavave omano ramo , Cristo rupi opavave oikove jey vaerã .
Peteĩ-teĩ hendaguãme , hembiapo kuerakue ojerureháicha : Cristo tenonderã , upéi , Cristo ou jey vove , umi heseguáva .
Upévo oguahẽta pe ára paha , Cristo ohundipahápe opaichagua puʼaka ha mburuvicha , ha ombohasa ñesãmbyhy Tupã , ñande Ru , pópe .
Cristo oisãmbyhy vaerã opa ijaʼeʼỹva hese oñemoĩmba peve ipyguýpe .
Ha pe ipahaite oñehundítava , upéva hína pe ñemano .
Tupã omoĩta opa mbaʼe Cristo pyguýpe , ha ojeʼe ramo opa mbaʼe oñemoĩ hague Cristo pyguýpe , ndeʼiséi Tupã avei oñemoĩha ipoguýpe . Tupã niko hína pe opa mbaʼe omoĩva Cristo poguýpe .
Ha oĩmbámarõ opa mbaʼe Cristo pyguýpe , upépe Cristo voi , Taʼýra , oñemoĩta Tupã poguýpe , pe omoĩmba vaekue Cristo poguýpe opa mbaʼe . Upéicharõ , Tupã haʼepáta opa mbaʼépe .
Upeichaʼỹ ramo , mbaʼe ohupytýta umi omanóvare oñemongaraíva ? Omano vaekue ndoikove jeýi ramo , maerã piko oñeñemongaraíta hese kuéra ?
Mbaʼére piko jaikóta opa ára ivai haguãicha ñandéve ?
Jaikuaa vaerã , che pehẽngue kuéra , opa ára ñaimeha ñamano haguãicha . Ha upéva añete , añeteháicha pe avyʼa etereiha pende rehe Cristo Jesús , Ñandejára rérape .
Che , ako Éfesope , añorãirõ rire ramo tymba ñarõ ndive yvypóra rehehápente , mbaʼépe iporã vaerã moʼã chéve ? Ha añete ramo upe ojeʼéva , umi omanóva ndoikove jey veimaha , aipórõ : “ Jakaru ha ñamboyʼu , koʼẽrõite niko ñamanóne ! ”
Ani peñembotavyka . Ku ojeʼeháicha : “ Umi ñane irũ ivaíva , ombyaipa umi jajepokuaaha iporãva . ”
Pene akã porã jey añetehápe , ha anive pene rembiapo vai . Oime niko pende apytépe oikuaaʼỹva Tupãme . Kóicha haʼe peẽme petĩ haguã .
Ikatúne oime oporandúva : “ Mbaʼéicha piko oikove jeýta umi omano vaekue ? Mbaʼeichaguáta piko umi hete ? ”
Ha , ivýrova porandu ! Oñeñemitỹ ramo , pe mbaʼe raʼỹi omano vaerã heñói haguã mbaʼe roky pyahu .
Pe oñeñotỹva niko ndahaʼéi pe yvyrã heñói vaerã , pe haʼỹinguénte niko , tahaʼe raʼe trígo térã oimeraẽva mbaʼe .
Upéi Tupã ojapo chugui oipotaháicha , ha umi mbaʼe raʼỹingue peteĩ-teĩgui ojapo haʼe vaerãháicha .
Nda opavavéi niko peteĩcha . Peteĩ niko yvypóra rete , ambue katu tymba rete , ambue guyra rete ha ambue pira rete .
Upéicha avei , oĩ umi yvategua ha oĩ yvy pegua . Ha umi yvategua iporã peteĩ hendáicha , ha iporã ambue umi yvy pegua .
Kuarahy rendy ndahaʼéi jasy rendýicha , ha umi mbyja rendýicha . Ha umi mbyja jepeve naiporã jojái .
Upéicha avei oiko vaerã umi omano vaekue oikove jey ramo . Oñeñotỹva ituju . Pe oikove jeýva katu ndaituju véima .
Oñeñotỹva oporombojeguaru . Oikove jeýva katu omimbipa . Oñeñotỹva ikangy . Oikove jeýva imbarete .
Pe oñeñotỹva niko yvy rehegua . Pe oikove jeýva katu espíritu rehegua . Oĩ ramo tete yvy reheguáva , oĩ vaerã avei tete espíritu reheguáva .
Ñandejára Ñeʼẽ heʼi kóicha : “ Pe kuimbaʼe ypykue , Adán , Tupã ojapo vaekue peteĩ oikovéva ramo . Ha pe Adán ipaha pegua katu , haʼe peteĩ espíritu oporomoingovéva .
Opáichavo , espíritu reheguáva ndahaʼéi tenondegua . Yvy rehegua pe tenondeguáva , ha upéi pe espíritu reheguáva .
Pe kuimbaʼe ypykue , ojejapo vaekue yvýgui , yvy arigua vaekue . Pe kuimbaʼe upe rire guáre katu , yvága pegua .
Umi yvy ariguáva , ojogua pe kuimbaʼe yvýgui ojejapo vaekuépe . Ha umi yvága peguáva katu , ku yvágape ojejapo vaekuépe .
Jajoguaháicha pe kuimbaʼe yvýgui guarépe , péicha avei jajogua pe yvága guápe .
Haʼese peẽme , che pehẽngue kuéra , pe yvy rehegua reínteva ndaikatuiha oike Tupã sãmbyhýpe . Ha pe itujúva ndaikatuiha ojeheʼa pe itujuʼỹvare .
Aipota peikuaa Tupã rembipota ñemi : Nañamanomba moʼãiko . Opavave katu ñañembopyahúta ,
peteĩ tesa pirĩme , turu ipúvo ipaharã . Upe turu ipu vove , umi omano vaekue oikove jeýta omanoveʼỹ haguãma . Ha ñande ñeñembopyahúta .
Ñande reko ituju reíva , ipyahúta , itujuveʼỹ haguã . Ha pe ñande rete omano reíva nomano moʼãvéi .
Ha ágã pe ñande reko ituju reíva oñembopyahu ramo , itujuveʼỹ haguã , ha pe ñande rete omano reíva oñembopyahúma ramo omanoveʼỹ haguã , oikóta pe Ñandejára Ñeʼẽ heʼíva : “ Manóme omokõ ñemanoveʼỹ .
Ha , mano , moõpa oime nde popía ? ”
Mano popía niko pe angaipa , ha angaipa ipuʼaka tembiapoukapy rupi .
Ha jarohory vaerã Tupãme , omeʼẽva ñandéve puʼaka Ñandejára Jesucristo rupive .
Aipórõ , che pehẽngue kuéra ahayhúva , pene mbaretéke ha ani pepyta tapépe . Koʼẽ koʼẽvévoke pembaʼapove Ñandejára peguarã . Peẽ niko peikuaa , ndareiriha opa pejapóva joajúpe Ñandejára ndive .
Pe viru ñemonoʼõ Tupã mbaʼéva peguarã katu , pejapo pe haʼe haguéicha Tupã Iglésia Galacia guápe .
Upe semána ñepyrũha árape , peteĩ-teĩ pemboyke vaerã michĩmi perekóvagui , ha peñongatu , che aguahẽvo tekotevẽʼỹ haguã ojeiko oñemonoʼõ .
Ha che aguahẽ vove , amondóta Jerusalénpe umi peẽ peiporavóvape , kuatia che ajapóva reheve , oguerahávo umi pembyaty vaekue .
Ha iporã ramo che avei aha , haʼe kuéra ohóne che ndive .
Ahakuévo ahasa vaerã Macedonia rupi , ha Macedonia rire aguahẽta Coríntope .
Ikatu vaerã apyta sapyʼami pene ndive , ha ikatu voi ahasa upépe roʼy pukukue . Aipórõ , peẽ peche pytyvõne mamo ahatahápe upe rire .
Ndapohechaséi koʼágã ahasakuévonte , ahaʼarõ uvei aimévo pene ndive sapyʼami , Ñandejára ohejárõ chéve .
Éfesope katu apytáta Pentekostés ára peve ,
okẽ niko ojepeʼa porã chéve hína ambaʼapo haguã , oimérõ jepe heta ndaijaʼéiva che rehe .
Oguahẽ ramo Timoteo , peñehaʼã tovyʼa pende apytépe , ombaʼapo niko Ñandejárape guarã chéicha avei .
Aníkena mavave ndapeguerohorýi chupe . Peipytyvõ uvei ojeity haguã tapére pyʼa guapýpe , ou haguã che recha . Ahaʼarõ hína chupe , ambue ñane pehẽngue kuéra ndive .
Ñane pehẽngue Apólospe katu , heta ajerure ohomi haguã ñande pehẽngue kuéra ndive pende rechávo . Ha koʼágã rupi ndohoséi gueteri . Ohóta ija vove chupe .
Aníkena peke , ha pene mbaretéke pende jeroviápe . Pende pyʼa guasúkena ha pejepytaso .
Ha opa mbaʼe pejapóva , pejapo mborayhúpe .
Che pehẽngue kuéra , peẽ peikuaa porã Estéfanas rogagua hague , Acáyape , umi oike raẽvete vaekue ñane jeroviápe , ha ombaʼapo hague ñane pehẽngue rehehápe .
Aipota , peẽ avei pehecha kuaa ha peñemoĩ umi haʼe kueraichagua ha opa oipytyvõ ha ombaʼapóva koʼã mbaʼépe ykére .
Avyʼaite niko ou haguére Estéfanas , Fortunato ha Acaico , pene poreʼỹme niko
haʼe kuéra omeʼẽ chéve pyʼa guapy , peẽmeicha avei . Pehecha kuaáke umi haʼe kuéraicha guápe .
Tupã iglésia Asia pegua oguerahauka peẽme imaitei . Áquila ha Prisca ha umi Jesús reroviaha oñembyatýva hógape , oguerahauka peẽme heta maitei Ñandejára rérape .
Toguahẽ peẽme maitei opa ñane pehẽngue kuéragui . Peñomomaitei peñohetũvo marangatúpe .
Che , Pablo , amoguahẽ peẽme ko maitei che po rupiete ajapo vaekue .
Oime ramo ohayhuʼỹva Ñandejárape , toʼa hiʼári Ñandejára Ñeʼẽ pohýi ! Ore Jára , eju !
Ñandejára Jesús tohekuavo pende ári ipytyvõ .
Che mborayhu akói oĩ pene ndive , Cristo Jesús rérape .
Pablo , Cristo Jesús apóstol , Tupã rembipota rupi , omomaitei ipehẽngue Timoteo ndive , Tupã iglésia oĩva táva Coríntope , ha opa ambue ipehẽngue kuéra Acaya tuichakue .
Tupã ñande Ru ha Ñandejára Jesucristo tohekuavo ipytyvõ ha ipyʼa guapy pende ári .
Tojererohory Tupã , Ñandejára Jesucristo Ru , haʼe niko ñande poriahurereko ha ñane mbovyʼa mantéva .
Haʼe ñane mbovyʼa opa ñande rembiasa asýpe , ikatu haguã avei ñambovyʼa umi ohasa asývape , ñameʼẽvo chupe kuéra upe vyʼa haʼe omeʼẽva ñandéve .
Pe Cristo jehasa asykue ñane myenyhẽ mbaiteháicha ha jahasa asy hendive , upéicha avei Cristo rupi ñane renyhẽ mbaite vyʼágui .
Ore rohasa asy ramo , upéva peẽ pereko haguã vyʼa ha pesẽ jejopy vaígui . Ha Tupã ore mbovyʼa ramo , upéva avei peẽ pevyʼa haguã ha ikatu haguã peropuʼaka kyreʼỹ umi jehasa asy ore rohasáva .
Rojerovia mbarete pende rehe roikuaágui , pehasaháicha umi ivaíva , upéicha avei perekoha upe vyʼa .
Che pehẽngue kuéra , roipota peikuaa mbaʼeichaite pevépa rohasa asy rakaʼe Ásiape . Ipohýi eterei rupi ore rembiasa , ndaikatu véima rogueropuʼaka , ha norohaʼarõ véima rosẽne haguã umívagui .
Roñeñandu rojererahárõ guáicha rojejuka . Opáichavo , upéva ore reko mboʼe vaekue ani haguã rojerovia ore jehénte , Tupã rehe añoite katu , upe omoingove jeýva omanóvape .
Ha Tupã ore peʼa vaekue , ore peʼáta ñemano rãinguágui . Rojerovia akóinte ore peʼataha rohóvo ,
peẽ ore pytyvõ ramo peñemboʼévo ore rehe , heta avei omeʼẽtava ijaguije Tupãme , umi jehovasa rohupyty vaekuére .
Areko mbaʼérepa ajerovia haguã che jehe , ha upéva hína che pyʼa heʼíva chéve : aiko hague teko potĩme ha tova mokõiʼỹre opa rupi , ha pende apytépe raẽvete . Ndaiporúi yvy arigua arandu , ajerovia uvei Tupã pytyvõre .
Che kuatiañeʼẽ nguérape , upe oĩvante amoĩ peẽme , ha ndaipóri mbaʼeve ikatuʼỹva peẽ pemoñeʼẽ ha peikuaa . Ha ahaʼarõ , ikatúne haguã peikuaa porã ,
peñepyrũma haguéicha peikuaa , peikuaapaʼỹrõ gueteri jepe , mávapa hína che , che rerohory haguã ou vove Ñandejára Jesús , che poguerohoryháicha avei .
Upéva raʼarõvo ahase moʼã vaekue pene rendápe raẽ , pombovyʼa haguã aháta haguére mokõi jey pohechávo .
Ahasase moʼã pene renda rupi ahakuévo Macedóniape , ha ajukuévo upégui ave , ikatu haguã peẽ rupi ahasa upégui Judéape .
Oiméne piko namaʼẽ porãi raʼe ajapose ramo guare koʼã mbaʼe ? Térã piko peimoʼã che rova mokõiha che rembiapópe , haʼévo ajaposeha upe ndajaposéiva hína ?
Tupã oikuaa porã nda che rova mokõiri hague pene ndive .
Jesucristo Tupã Raʼy , upe Silvano , Timoteo ha che romyerakuãha pende apytépe , ndahova mokõiri vaekue . Tupã , Jesucristo rupi , omeʼẽ vaekue iñeʼẽ opa árape guarã ,
ipype niko oiko opa umi ñeʼẽ Tupã omeʼẽ vaekue . Upévare ñamombaʼe guasúrõ Tupãme jaʼe “ Amén ” Cristo Jesús rupi .
Tupã hína upe oréve ha peẽme , ñane mombaretéva ñane mopeteĩvo Cristo ndive ha ñane mboykéva imbaʼerã .
Oheja ñande rehe imbaʼe rechaukaha ha omoĩ ñande pyʼápe Espíritu Santo , jajerovia haguã upe jahupytývare .
Ndahái ramo gueteri Coríntope , ajapose moʼã haguéicha , Tupã oikuaa porã , ha amoĩ che rekove ko haʼévare , ani haguã aha pojopy vai .
Ndaʼeséi niko hína peẽme mbaʼépa perovia haguã , poipytyvõsénte niko pevyʼave haguã . Pende jerovia rupínte voi niko peime hatã .
Añembopyʼa peteĩ ndaha jeýivo pohecha , ani haguã aguahẽvo pomoñembyasy .
Che pomoñembyasýrõ , máva piko che mbovyʼáta ndahaʼéirõ peẽ , che voi pomoñembyasy vaekue ?
Ahaírõ guare peẽme upe peikuaáva , upéva ajapo vaekue ani haguã aguahẽvo añembyasy umi che mbovyʼa vaerã moʼãre . Aikuaa porã niko che vyʼa pende vyʼanteha avei .
Ha ahaírõ guare peẽme upe kuatia , ajapo vaekue tuicha jepyʼapy ha angekói reheve , che resay che rováre . Upéicha ramo jepe , ndahaíri vaekue pomoñembyasy haguã , pehecha haguãnte mbaʼeichaite pevépa pohayhu .
Oĩ ramo peteĩ oporomoñembyasy vaekue , ndahaʼéi chéve añónte che moñembyasýva . Haʼete ku opa peẽme katu avei . Taʼéna péicha mbaʼe , ani haguã che ñeʼẽ pohyietei hese .
Chéve guarã ramo , iporãma pe ñemongavaju heta jurúgui ohendu vaekue .
Upévare tekotevẽ peheja rei chupe hembiapo vaikue ha peipytyvõ chupe , ani haguã ipyʼa tarova ojepyʼapy etereígui .
Ajerure peẽme aipórõ , pehechauka haguã pehayhuha chupe .
Ahaíma vaekue peẽme kóva , ko mbaʼére , aikuaaségui pene ñeʼẽ rendútapa opa mbaʼépe .
Ha upe peẽ peheja reívape hembiapo vaikue , che avei aheja rei . Ha pe che aheja reívape hembiapo vaikue , oimérõ ojeheja rei vaerã chupe , pende rayhupápe aheja rei hembiapo vaikue chupe Cristo renondépe .
Upéicha Sataná noñemotenonde moʼãi ñande rehe , jaikuaa porã eterei niko iñuhã .
Aguahẽvo Tróadepe amyerakuã haguã Cristo marandu porã , ojepeʼa chéve okẽ ambaʼapo haguã Ñandejárare .
Che katu ajepyʼapy ndajuhúi haguére che pehẽngue Títope . Upévare aheja chupe kuéra ha aha Macedóniape .
Ameʼẽ che aguije Tupãme che myakã rapuʼãva opa mbaʼépe Cristo rupi , ha che rupi oikuaaukáva iñeʼẽ , ku mbaʼe ryakuã porãicha opa rupi isarambíva .
Che niko ku insiénso ryakuã porãicha Cristo oikuaveʼẽva Tupãme , ha iñasãiva umi ivaívagui osẽ vaekue , ha umi oñehundíva apytépe ave .
Umi oñehundívape , ko insiénso ryakuã ojuka . Umi ivaívagui osẽvape katu , omoingove . Ha mávapa ikatu ojapo upéva ?
Che ndaikói añemu Ñandejára Ñeʼẽre , heta ojapoháicha . Upéva rangue , añeʼẽ tova mokõiʼỹre Tupã renondépe , che haʼégui hemimbou ha ajoaju rupi Cristo ndive .
Haʼe ramo koʼã mbaʼépa , peimoʼã añepyrũ jeymaha añemoĩ porã ? Térã piko aikotevẽ kuatiañeʼẽ che moĩ porãva , térã ajerure vaerã peẽme peichagua kuatia , oimeháicha ojapóva ?
Peẽ ñoite hína upe kuatiañeʼẽ che aikotevẽva , peteĩ kuatia ojehaíva che pyʼapýpe , opavave oikuaáva ha ikatúva omoñeʼẽ .
Ha ojekuaa porã peẽ haʼeha peteĩ kuatiañeʼẽ Cristo voi ohaíva ha ore rupi oñemeʼẽva . Peteĩ ñeʼẽ ndojehaíri vaekue kuatiárente , Tupã oikovéva Espíritupe katu . Peteĩ ñeʼẽ noñemoĩri vaekue kuatiáre , yvypóra pyʼapýre katu .
Ajeroviávo Tupã rehe Cristo rupi , aikuaa porã kóva .
Ndahaʼéi niko che jehegui ikatúva ajapo mbaʼeve . Upéva rangue opa ikatúva ajapo Tupãguinte ou .
Haʼe niko che mbokatupyry aiko haguã Ñeʼẽ Ñomeʼẽ Pyahu rembijokuáirõ . Upe Ñeʼẽ Ñomeʼẽ Pyahu ndoguapýi tembiapoukapy ári , Espíritu pokatu ári katu . Pe tembiapoukapy reheguáva niko oporojuka , pe Tupã Espíritu reheguáva katu oporomoingove .
Pe tembiapoukapy oporojukáva ha ojehai vaekue ita pehẽnguére oñemyerakuã ypy ramo guare , ojejapo vaekue mimbipápe . Ha umi Israelgua ndaikatúi vaekue omaʼẽ Moisés rováre , hendy mbarete etereígui upe mbaʼe mimbipa , ogue jey vaerãva voínte .
Ñeʼẽ Ñomeʼẽ Pyahu ñemyerakuã katu , oguapýva Espíritu ári , koʼýte omimbipa vaerã .
Heʼise , omimbipa vaekue ramo pe tembiapoukapy ñemyerakuã oĩva ñande juka haguã , koʼýte omimbipáta , pe Tupã ñane mboheko jojaha ñemyerakuã .
Upe teko mimbipa yma guare ndahaʼe véima mbaʼeve oñembojoja ramo pe koʼágã guáre , omimbi etevéva chugui .
Ha omimbipa vaekue ramo upe ogue jey vaerãva , koʼýte omimbipavéta upe opa ára guarãva .
Upévare jajeroviágui , ñañeʼẽ kyhyjeʼỹre .
Ndajajapói Moisés ojapo haguéicha : Haʼe ojahoʼi vaekue hova ani haguã Israelgua ohecha , ogue ramo upe opa vaerãva .
Haʼe kuéra katu ndoikuaaséi vaekue mbaʼeve koʼã mbaʼégui . Ha koʼagãite peve , omoñeʼẽ ramo hikuái pe Ñeʼẽ Ñomeʼẽ yma , upéva upe tova ahoʼiha , ojoko chugui kuéra ani haguã oikuaa , ndojepeʼái haguére chugui kuéra , pe Cristo rupi mante ikatúva ojepeʼa .
Koʼagãite peve , omoñeʼẽ ramo hikuái Moisés kuatiañeʼẽ nguéra , peteĩ tova ahoʼiha , ojahoʼi ipyʼa kuéra .
Ha peteĩ yvypóra ojevy ramo Ñandejára gotyo , upe tova ahoʼiha ojei chugui .
Ñandejára niko upe Espíritu , ha oĩháme Ñandejára Espíritu , upépe oĩ sãsõ .
Upévare opa ñandéva , ndajareko véimava upe ojahoʼi vaekue ñande rova , jajogua peteĩ mbaʼe jajehechahápe , ohechaukáva Ñandejára reko mimbipa . Ha oiko ohóvo ñande hegui ijoguaha , jarekovégui jahávo heko mimbipa , ha upéva ojapo Ñandejára , haʼéva Espíritu .
Upévare nda ore pyʼa kangýi , Tupã ore poriahurereko rupi omeʼẽ oréve ko tembiapo .
Ndorojaposéi mbaʼeve ñemiháme rotĩ ramo guáicha , nda ore rova mokõiri ha noromokarẽi Ñandejára Ñeʼẽ . Upéva rangue , añeteguávante roʼe , ha upéicha rojekuaauka opavavépe Tupã renondépe .
Ha pe marandu porã romyerakuãva oñemi ramo , upéva umi oñehundívape guarãnte .
Haʼe kuéra ndogueroviái , ko yvy arigua tupã guaʼu ombohesa ypytũgui chupe kuéra , ohechaʼỹ haguã Cristo heko mimbipáva , marandu porã hendy jajaipáva . Cristo niko peteĩchante Tupã oikovéva ndive .
Ore noroñemyerakuãi ore jupe , romyerakuã Jesucrístopente , Ñandejára ramo . Roʼe ore jehe pene rembiguainteha , Jesús rayhupápe .
Tupã voi , heʼi vaekue osẽ haguã pytũgui mbaʼe rendy , omoĩ avei imbaʼe rendy ore pyʼapýpe , ikatu haguã roporohesape , roikuaaukávo Tupã reko mimbipa , ojajaipáva Jesucristo rováre .
Ko mbaʼe repy roguereko ore retépe , ojoguáva kambuchípe , jahechauka haguã pe pokatu guasuete ouha Tupãgui , ndahaʼéi ore hegui osẽva .
Ha upéicha , opa guio rojejopy vai ramo jepe , upéi rosẽ jey . Rojepyʼapy ramo jepe , nda ore pyʼa tarovái .
Oñepuʼárõ jepe ore rehe , ndorojehejái ore año , ore reity hikuái yvýre ha nda ore rundíri .
Mamo rohohápe rogueraha ore retépe Jesús mano , ikatu haguã hekove avei ojechauka ñande pype .
Ore niko roikove aja , roime romano haguãicha Jesús rehehápe , ikatu haguã hekove avei ojechauka ore rete omano vaerãme .
Upéicha pe mano ombaʼapo ore pype , pende pype katu pe jeikove .
Ñandejára ñeʼẽ heʼi : “ Arovia ha upévare añeʼẽ . ” Upéicha avei ore roguerovia ha upévare roñeʼẽ .
Roikuaa Tupã omoingove jey vaekue Ñandejára Jesúspe , ore moingove jeytaha avei oréve hendive , ha pene ndive ore rerahataha hendápe .
Opa koʼã mbaʼe ojehu vaekue ou porã haguã peẽme , ikatu haguã heta umi ohupytýva Tupã pytyvõ , ha heta avei umi omboaguijéva chupe , Tupãme oñemombaʼe guasu haguã .
Upévare , nda ore pyʼa kangýi . Ore rete ikuepa ramo jepe ohóvo , ore pype ore pyahuve arakoʼẽre .
Opa mbaʼe roguerohasáva ko yvy ári , ivevýi ha pyaʼe ohasa . Hapykuéri katu ogueru teko mimbipa opaveʼỹva , tuichaiteve ha hetaitevéva .
Ore niko noromaʼẽi upe ojehechávare , romaʼẽ ojehechaʼỹvare . Umi mbaʼe ojehecháva niko ohasa rei , umi ojehechaʼỹva katu opa árape guarã .
Ñande jaikuaa , ko ñande rekove , ku óga yvy ári guáicha oñehunditaha . Ha jaikuaa pe óga oñembyai vove , Tupã oguerekoha ñandéve guarã yvágape , peteĩ óga oñembyaiʼỹva , ndojejapói vaekue yvypóra po rupi .
Upévare ñane pyʼambu jaiko aja ñande róga koʼágã guápe , hiʼánteguima jaiko ñande róga yvága guápe .
Upévare , ojepeʼa ramo jepe ñande hegui ko ñande ao , ndajapyta moʼãi opívo .
Jaiko aja ñande róga vakapípe ñane pyahẽ , ndajaipotáigui ojepeʼa ñande hegui , jaipota uvei oñemondénte ñande rehe upe ipyahúva , ikatu haguã pe omano vaerãva hekovia pe jeikove ipyahúvare .
Ha Tupã voi upe ñane mokyreʼỹva upevarã . Omeʼẽ niko ñandéve pe Espíritu Santo , jajerovia haguã jahupytytaha upe jahupyty vaerãva .
Upévare jajerovia mante . Jaikuaa jaikove aja ko ñande retépe , ñaimetaha mombyry Ñandejáragui .
Koʼágã ndaikatúi jahecha chupe , jaikónte jajeko jeroviáre .
Jajerovia ñande jehe , ha upévare ñaimese mombyry ñande retégui , jaha haguã jaiko Ñandejára ndive .
Upévare ñañehaʼã jajapo mante upe Ñandejára oipotáva , tañaime térã tañaimeʼỹ ñande retépe .
Opavave niko jaha vaerã Cristo rendápe , haʼe ñane mbojovake ha omyengovia haguã peteĩ-teĩme iporã térã ivaíva ojapo vaekuére , hetépe oiko aja .
Upévare , jaikuaa rupi Tupãme ñambyaje vaerãha , ñañehaʼã jaroviauka yvypóra kuérape . Tupã che kuaa porã ha ahaʼarõ peẽ avei che kuaáne haguã .
Ndahaʼéiko roñepyrũ jeýmava roñemoĩ porã , roipotánte ore rerohory , ikatu haguã pereko peje vaerã umi omaʼẽva pe oka guio ojekuaáva rehénte , ha nomaʼẽi pe máva pyʼapýpe oĩvare .
Oimérõ ore tarova , Tupãme guarã hína upéva , ha nda ore tarovái ramo katu , peẽme guarã .
Cristo rayhu oñemombaʼe vaekue ore rehe , rohecha kuaa vove peteĩ omano hague opavavére ha , hendive , opavave omano hague .
Ha Cristo omano opavavére , ikatu haguã umi oikovéva ndoikove véima ijupe guarã , oikove haguã uvei upe hesehápe kuéra omano ha oikove jey vaekuépe guarã .
Upévare ore koʼágã noromaʼẽ véima avavére yvypóra rekópe . Ymave romaʼẽ vaekue péicha Crístore , koʼágã katu nahániri véima .
Aipórõ , pe ojoajúva Crístore upéva peteĩ tapicha ipyahúva . Umi yma guare ohasáma , ha umi ipyahúva katu oguahẽ .
Opa koʼãva , Tupã rembiapokue , Cristo rupi ñane moingo porã jey vaekue hendive voi , ha heʼi oréve romyerakuã haguã jeiko porã jey .
Heʼise Cristo rupi Tupã ñane moingo porã jey hague hendive , oheja reívo yvypóra angaipa , ha omeʼẽvo oréve iñeʼẽ ojeiko porã jey haguã hendive .
Ore hína , aipórõ , Cristo rembijokuái , heʼise , Tupã voi ojerureha upéva ore rupi . Aipórõ , Cristo rérape rojerure peẽme peiko porã jey haguã Tupã ndive .
Cristo ndojapói vaekue mbaʼeve ivaíva , opáichavo ñande rayhupápe Tupã oguereko vaekue chupe iñangaipáva ramo , jahupyty haguã teko marangatu Tupã omeʼẽva Cristo rupi .
Néi , ore rombaʼapóva Tupãme guarã , rojerure peẽme ani haguã pembohasa rei upe pyʼa porã Tupã ohechauka vaekue .
Haʼe heʼi Ikuatiañeʼẽ Ñeʼẽme : “ Ou porãrõ guare ndéverohendu vaekue , ha hoʼa vaírõ guare ndéveroipytyvõ vaekue . ” Koʼágã hína pe ñepytyvõha ára , ikatu haguã oñesẽ jejopy vaígui .
Ndorohechaukái tembiapo vai avavépe , ani haguã oñeñeʼẽ vai pe rojapóvare .
Upéva rangue , rohechauka opa mbaʼépe , ore Tupã rembiguaiha , rogueropuʼakávo pochyʼỹre jehasa asy , temikotevẽ , angekói ,
ñenupã , koty ypytũ , sarambi guasu , tembiapo pohýi , jekeʼỹ , ñembyahýi .
Rohechauka avei teko potĩ rupi , añetegua kuaa rupi , porohecha kuaa ha pyʼa porã rupi , Espíritu Santo oĩ rupi ore pype , mborayhu añetegua rupi ,
ñemyerakuã añetegua rupi , ha Tupã pokatu rupi . Roñorãirõ haguã roguereko teko joja , tahaʼe raʼe rondyry haguã térã roñemoʼã haguã .
Sapyʼánte oĩ ore mombaʼéva , sapyʼánte rojeapoʼi . Sapyʼánte oñeʼẽ porã ore rehe , sapyʼánte oñeñeʼẽ vai . Ojeʼe ore rehe ore japuha , roʼe ramo jepe añeteguáva .
Rojeapo mombyrygua ramo , ajekuaa porãrõ jepe . Ha haʼete ku romanombotáva , roikove porã ramo jepe . Roñenupã , ha opáichavo ndorojejukái .
Haʼete ku ndorovyʼáiva ha akói rovyʼa . Haʼete ku ore mboriahúva ha romombaʼe reko hetápe . Haʼete ku ndoroguerekóiva mbaʼeve ha roguereko opa mbaʼe .
Che pehẽngue kuéra Corintogua , roñeʼẽ peẽme tova mokõiʼỹre , roipeʼapaite peẽme ore pyʼapy .
Ndoroiporúi pene ndive mbaʼeveichagua tova mokõi .
Rojerure peẽme aipórõ , peteĩ túva ojerureháicha taʼýra kuérape , peipeʼa haguã oréve pende pyʼapy , ore rojapo haguéicha pene ndive .
Ani peñemoĩ umi ogueroviaʼỹva ykére . Ndaikatúi oñoirũvo pe heko jojáva ha pe heko jojaʼỹva , pe hesakãva ha pe iñypytũva .
Mbaʼéicha piko oikóta peteĩ ñeʼẽme Cristo ha Sataná , térã ogueroviáva ha ogueroviaʼỹva ?
Mbaʼe piko oguereko ojapo vaerã oñondive Tupã iglésia umi taʼãnga rei ndive ? Ñande hína Tupã oikovéva róga , haʼe voi heʼi haguéicha : “ Aikóta ijapytépe kuéra , chéta Tupã Ijára , haʼe kuéra katuche retãguáta . ”
Upévare heʼi avei Ñandejára : “ Pesẽ ijapytéguiha pejei chugui kuéra . Ani pepoko mbaʼeveipotĩʼỹvare . , Upévo che poguerohorýta ,
che haʼéta pende ruha peẽ che raʼyha che rajy kuérata . Péicha heʼi Ñandejára ipuʼakapáva . ”
Aipórõ che pehẽngue kuéra , koʼãva hína umi ñeʼẽ meʼẽ jarekóva . Upévare tekotevẽ ñane potĩ opa mbaʼe ikatúva ñane mongyʼágui , ñande retépe ha ñande espíritupe , ha Tupã ñembyajépe ñañehaʼã jahupyty teko marangatu oĩmbaitéva .
Pemeʼẽkena chéve che rendaguã pende pyʼapýpe . Avave ndive na che añái vaekue , avavére ndajapói ivaíva , avave ndive ndajopýi vaekue .
Ndaʼéi kóva akaguaívo pende rehe . Haʼéma haguéicha peẽme niko , peime che pyʼapýpe jaikove ha ñamano haguã oñondive .
Añeʼẽ pene ndive kyhyjeʼỹre ha poguerohory eterei . Opa ahasa asy vaekue paʼũme , che renyhẽ kyreʼỹ ha vyʼágui .
Aguahẽ guive Macedóniape ndarekói vaekue pytuʼu . Opa rupi katu ajuhu jepyʼapy . Che jerekuévo ñorãirõ , ha che pype kyhyje .
Tupã katu , omokyreʼỹ jeýva ojepyʼapývape , che mokyreʼỹ Tito oguahẽre .
Ha ndahaʼéi oguahẽrente , haʼe avei ikyreʼỹgui pende rehehápe . Haʼe omombeʼu mbaʼeichaitépa peẽ che rechase , peñembyasy ha pejepyʼapy che rehe . Opa umíva che mbovyʼavéntema .
Upe kuatiañeʼẽ ahai vaekue peẽme , pene moñembyasy vaekue ramo jepe , koʼágã nambyasýi upéva . Ambyasy vaekue ahechávo pe kuatiañeʼẽ pene moñembyasy hague sapyʼarã .
Koʼágã katu avyʼa , ndahaʼéi pomoñembyasy haguére , avyʼa pe ñembyasy pene mbojevy haguére Tupã gotyo .
Pe ñembyasy Tupãgui oúva niko ñane mbojevy Tupã gotyo , ha upéva ñande reraha ñasẽ haguã ivaívagui , ha ndaipóri ñambyasy vaerã . Pe ñembyasy yvypóragui oúva katu , oporogueraha manóme .
Pene ñembyasy ou vaekue Tupãgui . Pehechami mbaʼeichaitépa ogueru iporãva ! Pene mokyreʼỹ ha pesẽ che rehehápe , pene mbopochy ha avei pene mongyhyje . Upéi peche rechase vaekue , pene rakateʼỹ che rehe ha peinupãse upe mbaʼe vai apoharépe . Koʼã mbaʼe rupi pehechauka napeñemongyʼái hague upe mbaʼépe .
Ha ahai ramo guare upe kuatiañeʼẽ , ndahaʼéi vaekue upe mbaʼe apohare térã upe haʼe okaguai haguerehápe . Ojekuaa haguã katu , Tupã renondépe , mbaʼeichaite pevépa pene rakateʼỹ che rehe .
Upéva che mbovyʼa jey vaekue . Upe che mbovyʼave vaekue katu Tito , ovyʼa etereíva . Opa peẽ niko pemokyreʼỹ jey chupe .
Che haʼéma vaekue Títope , ajerovia etereiha pende rehe , ha ndapyta vaíri .
Ha haʼe pende rayhuve , imanduʼárõ mbaʼéichapa peẽ pene ñeʼẽ rendu ha perohory eterei raʼe chupe .
Avyʼa ikatúgui ajeroviapaite pende rehe !
Koʼágã che pehẽngue kuéra , amombeʼuse peẽme mbaʼéichapa ojechauka Tupã pyʼa porã Macedoniagua , Jesucristo iglésiape .
Ohasa asyve ramo jepe , ovyʼa . Ha imboriahuve ramo jepe , omeʼẽ oguereko heta ramo guáicha .
Che aikuaa omeʼẽ hague hikuái ipyʼaite guive , ikatu haguéicha . Ha hetave ikatúvagui omeʼẽ hague . Ijehegui kuéra ,
ojerure jey-jey chéve aheja haguã chupe kuéra oike avei Jesucristo reroviaha kuéra Jerusalengua ñepytyvõrãme .
Ha hetave pe ahaʼarõ vaekuégui ojapo hikuái . Oñemeʼẽ niko hikuái Ñandejárape raẽ ha upéi chéve , Tupã oipotaháicha .
Upévare ajerure vaekue Títope ombyaty haguã pende apytépe ko tupãmbaʼe haʼe oñepyrũma vaekue ombyaty .
Peẽ niko pene tenonde opa mbaʼépe : jeroviápe , ñeʼẽ kuaápe , mbaʼe kuaápe , kyreʼỹme pejejokuaika haguã , ha mborayhúpe pe che ahechauka vaekue peẽme . Upéicha avei pene tenonde vaerã ko tupãmbaʼe meʼẽme .
Che ndaʼéi katuete peẽme pejapo haguã che haʼéva . Aipotánte peikuaa mbaʼéichapa ambue kuéra ikyreʼỹ , ija haguã avei peẽme pehechaukávo pehayhu añeteha pende rapichápe .
Peikuaáma niko Ñandejára Jesucristo , pende rayhupápe , mbaʼe rerekoha ramo jepe , oñemomboriahu hague , ikatu haguã oiko pende hegui mbaʼeta rerekoha imboriahukue rupi .
Iporã haguã peẽme , haʼéta peẽme mbaʼéichapa che ahecha : iporãve peẽme pejapo koʼágã pe pemoñepyrũ vaekue áño ohasa vaekuépe . Peẽme ndahaʼéi vaekue peñepyrũsénteva , tenondete voi katu peñepyrũ .
Koʼágã aipórõ , peẽme ikatuháicha , pemoguahẽ huʼãme upe pemoñepyrũ vaekue , upe kyreʼỹ pehechauka vaekue reheve peñemoĩ ramo guare pejapo .
Oĩ ramo añete omeʼẽséva , Tupã oguerohory pe ikatuháicha omeʼẽva . Tupã niko ndojeruréi pe jarekoʼỹva .
Ndahaʼéi peẽ pepyta vaerã peikotevẽ , peipytyvõvo pende rapichápe , peñembojojapa vaerã uvei katu .
Koʼágã peẽ pereko pe haʼe kuéra oguerekoʼỹva . Ágãnte haʼe kuéra oguerekóne peẽ perekoʼỹva , ha upéicha peiko jojapáne .
Heʼiháicha Ñandejára ñeʼẽ : “ Pe omonoʼõ heta vaekuépe nahembýi , ha michĩ omonoʼõ vaekue noikotevẽi . ”
Aguije Tupãme , omoĩ haguére Tito pyʼápe upe angekói che avei arekóva pende rehe .
Oguerohory niko pe ajerure vaekue chupe , ha haʼe voi pende apógui mbaʼérõ , koʼágã oho pende rechávo ijeheguiete .
Tito ndive amondo peteĩ ñane pehẽngue Jesucristo reroviaha kuéra oñeʼẽ porãha , ombaʼapo porã eterei haguére marandu porã rehehápe .
Ha upéi avei Jesucristo reroviaha kuéra oiporavo chupe oho haguã che ndive , ha che pytyvõ ko tupãmbaʼe ñemonoʼõ jajapóvape ñamombaʼe guasúvo Ñandejárape , ha jahechaukávo japoropytyvõseha .
Upéicha ajapo ani haguã oñeñeʼẽ vai che rehe ko tupãmbaʼe guasu ñambyatývare .
Ha upéicha añehaʼã ajapo iporãva , ndahaʼéi Ñandejára renondépente , yvypóra renondépe avei .
Umíva ndive amondo ambue ñane pehẽnguéva , ohechauka vaekue heta jey ikyreʼỹha , ha koʼyteve koʼágã , ojerovia etereígui pende rehe .
Títore haʼe kuaa che irũha , ha ombaʼapoha che ndive pende rehehápe . Ha umi mokõi ambue ñane pehẽnguére , Jesucristo iglésia omondóva , ombyajeha Crístope .
Ha Jesucristo reroviaha kuéra oikuaa haguã , pehechauka chupe kuéra pehayhuha añetehápe , ha ndajejavyiha ajeroviávo pende rehe .
Pe tupãmbaʼe ñane pehẽngue kuérape guarãre , natekotevẽi añeʼẽve peẽme ko kuatiápe .
Aikuaáma niko pende pyʼa porãha . Manterei haʼéva Macedonia guápe , pe áño ohasa vaekue guivéma voi peẽ Acayagua peime hague peipytyvõ haguãicha , ha heta Macedonia guápe ombyetiaʼe pene kyreʼỹngue .
Upéicharõ jepe amondo koʼã ñane pehẽnguépe , ani haguã apyta vai ajerovia etereígui pende rehe , che manduʼávo ko mbaʼére . Haʼese , peime haguã upéicha rãicha añetehápe ,
ani oĩ Macedoniagua ohóva che ndive , ha ojuhu peẽ napeimeiha upéicha . Upéva che motĩne , ajerovia eterei haguére pende rehe , ani haguã añeʼẽ upe ñemotĩ peẽme guarãvare .
Upévare voi ahecha tekotevẽha koʼã ñane pehẽngue oho raẽ pende rechávo , ha pene pytyvõ pemoĩmba haguã upe tupãmbaʼe peẽ pejévaekue . Upéicha , pe tupãmbaʼe pene mbaʼéva , oĩmbaitéta ohechauka haguã pende pojeraha , ndahaʼeiha pene rakateʼỹva .
Pene manduʼa kóvare : Pe oñemitỹ michĩva , michĩ omonoʼõta . Pe oñemitỹ hetáva , heta omonoʼõta .
Peteĩ-teĩ omeʼẽ vaerã ipyʼapýpe oñanduháicha , ombyasyʼỹre , oipota porãgui . Tupã niko ohayhu pe ipyʼaite guive omeʼẽvape .
Tupã ikatu omeʼẽ peẽme heta eterei mbaʼe iporãva , ikatu haguã opa ára pereko peikotevẽva , ha hemby ave , peipytyvõ haguã opaichagua tembiapo porãme .
Ñandejára Ñeʼẽme heʼi : “ Hetaiterei mbaʼemboriahúpe omeʼẽ , ipojera opa árape . ”
Tupã niko omeʼẽ pe mbaʼe raʼỹi oñeñotỹva ha pe tembiʼu ojeʼúva . Ha omeʼẽne peẽme opa peikotevẽva peñemitỹ haguã , omopuʼãne pende kóga ha ombohetavéne pene tupãmbaʼe monoʼõ .
Upéicha heta mbaʼe perekóta , ha ikatúta pemeʼẽ heta . Ha pe tupãmbaʼére , che rupi perahaukáva , ñane pehẽngue kuéra omeʼẽta ijaguije Tupãme .
Arahávo ko ñepytyvõ ñane pehẽngue kuérape , ndahaʼéi pe oikotevẽvante jaraháva chupe kuéra . Ñamokyreʼỹ avei chupe kuéra omeʼẽ haguã ijaguije Tupãme .
Ha haʼe kuéra oguerohorýne Tupãme . Ko ñepytyvõ niko ohechaukáta chupe kuéra , pene ñeʼẽ renduha upe Cristo marandu porã peroviávape . Haʼe kuéra avei omombaʼe guasúta Tupãme , na pene rakateʼỹire chupe kuéra ha opavave ndive .
Ha oñemboʼéta avei hikuái pende rehe ipyʼaite guive , Tupã ipyʼa porãite haguére pene ndive .
Ñameʼẽke ñande aguije Tupãme , omeʼẽ haguére ñandéve hetave ikatuhágui ñamombeʼu .
Che Pablo , ajerure peẽme Cristo mborayhu ha ipyʼa porã rupi , peje ramo jepe che rehe , aimérõ pende apytépe che pyʼa kangyha , ha mombyry ramo katu che mbareteha ,
ajerure peẽme , ágã ahávo pohecha , aikotevẽʼỹ haguã che mbarete umi heʼívape che rehe , aikoha yvypóra rekópe . Cháke aime hína ambohovái haguãicha chupe kuéra .
Yvypóra ramo jepe , ndaikói yvypóra rekópe .
Ha ndahaʼéi añorãirõva umi mbaʼe yvypóra oiporúva oñorãirõ haguã reheve . Che añorãirõ Tupã pokatu rupi , ikatúva omboguarara yvýre umi óga mbarete . Ha upéicha ahundi opa mbaʼe ojeʼéva ,
ha opaichagua juru atã ojokoséva ani haguã ojekuaa Tupãme . Opa yvypóra remiandu amoĩ Cristo poguýpe iñeʼẽ rendu haguã chupe ,
ha aime amoĩ haguãicha hendaguãme oimeraẽva iñeʼẽ renduʼỹvape , peẽ pene ñeʼẽ rendu vove hekópe .
Peẽ niko pemaʼẽ opa mbaʼére ijapére reínte . Oime ramo heʼíva ijehe Cristo mbaʼeha , tekotevẽ oikuaa che avei Cristo mbaʼeha .
Ha che ajetuʼu ramo jepe che pokatúre , ndarekói mbaʼérepa atĩ haguã upévare , ko Ñandejára voi omeʼẽ vaekue chéve ko pokatu , pomopuʼã haguã , ndahaʼéi pombyai haguã .
Ndaipotái avave oimoʼã aporomongyhyjeseha che kuatiañeʼẽ nguéra rupi .
Oĩ heʼíva che pohýi ha che mbareteha che kuatiañeʼẽ nguérape , ha aime jave pende apytépe che pyʼa kangy ha na ñeʼẽ kuaaiha .
Umi péicha oimoʼãva tekotevẽ oikuaa , umi mbaʼe haʼéva mombyry guive , ajapotaha aimévo pende apytépe .
Nahiʼãinte jepe chéve añembojoja umi oñembotuvichávare , térã ajerereko haʼe kueraichagua ramo . Haʼe kuéra voi omoĩ mbaʼéichapa oikóta , ha upévare haʼe kuéra oñohaʼã , ha péicha rupi ojavy .
Che katu , ndaʼéi che jehe mbaʼeve hendapeʼỹ . Tupã heʼi chéve mamoite pevépa ambaʼapo vaerã . Ha haʼe oheja roguahẽvo pene rendápe Coríntope .
Upévare nasẽi che rendaguãgui , upéicha vaerã moʼã niko naiméi rire pende apytépe . Che raẽvete araha vaekue peẽme Cristo marandu porã .
Ha nañembotuichái ambue rembiapokuére , asẽvo che rendaguãgui . Upéva rangue ahaʼarõ ikatúne haguã ambaʼapove pende apytépe , peẽ pekakuaavévo pehóvo pende jeroviápe . Opáichavo , asẽʼỹre che rendaguãgui .
Ahaʼarõ avei aipysovévo che rembiapo , amyerakuã haguã marandu porã pe peẽ peimeha mboypýri , aikeʼỹre kokue che mbaʼeʼỹvape , ani haguã añembotuicha ambue rembiapokuére .
Oĩrõ oñembotuichaséva , toñembotuicha Ñandejára rehe .
Ndahaʼéi pe oñembotuvichávape ojererohory vaerãva , pe Ñandejára omoĩ porãvape katu .
Pehejamína ta che tarova sapyʼaite . Tañeʼẽmi itarova vaicha .
Che rakateʼỹ etereíko pende rehe hakateʼỹháicha Tupã . Che niko pomeʼẽ vaekue , peteĩ kuñataĩ imarãʼỹvaicha , pemenda haguã peteĩre añónte , upéva hína Cristo .
Opáichavo , mbói ombotavy haguéicha Évape , akyhyje avei peẽme pene mbotavýrõ guarã , ha oipeʼa pende pyʼágui pe mborayhu añetegua ha imarãʼỹva peñandúva Crístore .
Peẽ pehendu vyʼapópe , oimeraẽvape oñeʼẽ ramo peẽme peteĩ Jesús rehe , ndahaʼéiva upe che amyerakuã vaekue , térã perohory peteĩ espíritu ndahaʼéiva upe pehupyty vaekue , térã peteĩ marandu porã ndahaʼéiva upe perovia vaekue .
Che katu , nañandúi che michĩveha mbaʼevépe umi peẽ perekóvagui “ apóstol guasúrõ ” .
Nda che katupyrýi ramo jepe che ñeʼẽme , nda upéichai hína che mbaʼe kuaápe . Kóva ahechauka mante vaekue peẽme opa che rembiapópe .
Oiménepa raʼe ajapo vai amyerakuãvo peẽme Tupã marandu porã ajerureʼỹre peẽme mbaʼeve , añemomichĩvo che , pombotuicha haguã peẽme ?
Aipeʼa vaekue viru ambue Jesucristo iglésiagui , heseve ikatu haguã aiko pene rembiguáirõ .
Ha pende apytépe aiko aja naikotevẽi vaekue che pohýi pene ndive pemeʼẽ haguã chéve aikotevẽva . Ñane pehẽngue kuéra ou vaekue Macedóniagui niko omeʼẽ vaekue chéve che remikotevẽrã . Añehaʼã vaekue ani haguã che pohýi pene ndive , ha upéicha ajapóta ahávo .
Aikuaa porãháicha ndajavyiha haʼévo aikuaaha Cristo ñeʼẽ , upéicha avei aikuaa porã ndaipóri moʼãiha Acaya tuichakue oipeʼáva che hegui ko vyʼa arekóva .
Mbaʼérepa añeʼẽ upéicha ? Oiménepa ndapohayhúigui mbaʼe ? Tupã oikuaa porã pohayhuha !
Ajapóta gueteri ahávo upe ajapóva , ajuru mboty haguã umi chéicha oñembotuichasévape .
Umíva niko apóstol guaʼúnte , japúpe ohasáva Cristo apóstol ramo .
Upévako ndajahecha ramói vaerã . Sataná voi niko oñemondéva Tupã remimbou omimbipáva ramo .
Ha upévare , hembiguái kuéra avei oñehaʼã ojechauka pe hekopegua ojapóva ramo . Ha umíva opa vaerã , hembiapo kuéra rekoitépe .
Haʼe jey peẽme ani haguã avave oimoʼã che tarovaha . Opáichavo , haʼe kuéra upéicha oimoʼã ramo , tañeʼẽmi chupe kuéra itarova vaicha , ikatu haguã che avei añembotuicha michĩmi ,
peichagua ñembotuicha jepe niko , itarováva ñeʼẽ uvei , ndahaʼéi ñeʼẽ Ñandejára omoporãva .
Oĩ rupi hetaite oñembotuicháva imbaʼe porã nguérare , tañembotuichami mbaʼéna chave .
Peẽ pene arandu eterei ha mbaʼeve ndapejéi umi itarovávape ,
mbaʼeve ndapejéi umi pende rerekóvape hembiguáirõ , pene ndive ojopýva , pene mbotavýva , pende apoʼíva , pende rova petévape .
Atĩrõ jepe haʼe haguã , che kangy eterei vaekue ajapo haguã upéicha pende rehe ! Ambue kuéra hova atã ramo ojejapo haguã , ta che rova atã ha ta che tarovami che ave .
Hebréopako haʼe kuéra ? Che avei . Israelguápako ? Che avei . Abraham ñemoñare ? Che avei .
Cristo rembiguái ? Chéma katu , añeʼẽ ramo jepe itarova vaicha haʼévo péicha . Ambaʼapove vaekue chugui kuéra , hetave añemyakãsã vaekue chugui kuéra , añenupãve vaekue chugui kuéra , ha hetave jey aime vaekue amano haguãicha .
Judío kuéra che nupã vaekue 5 jey , oity che apére 39 teju ruguái .
Mbohapy jey che nupã vaekue yvyrápe ha peteĩ jey che mboʼita vaekue . Mbohapy jey hoʼyguy vaekue várko che aha hague . Ha aimete ajahoga ahasávo peteĩ pyhare ha peteĩ ára pukukue yguasu mbytépe .
Opa rupi aiko vaekue heta jey , ha vaípe ajecha vaekue ysyry kuéra rupi , mondaha paʼũme , che retãgua apytépe , mombyrygua paʼũme . Vaípe ajecha vaekue avei táva kuéra rupi , ñu rupi , yguasúpe , che pehẽngue guaʼúva paʼũme .
Heta tembiapo ha jehasa asy aropuʼaka vaekue . Heta jey ahasa vaekue akeʼỹre , arohasa vaekue ñembyahýi ha yuhéi . Heta jey ndakarúi vaekue , heta che roʼy ha che opívo vaekue .
Opa koʼã mbaʼe ári , ára koʼẽre ipohýi che apére jepyʼapy opa Jesucristo reroviaháre .
Oimérõ hasýva , che avei che rasy . Oimérõ hapichápe oitýva angaipápe , che pochy hendy .
Tekotevẽta ramo añemombaʼe guasu , tañemombaʼe guasu umi mbaʼe ohechaukávare che kangyha .
Tupã , Ñandejára Jesucristo ru , oñemombaʼe guasu vaerã opa ára , haʼe oikuaa nda che japuiha .
Aimérõ guare Damáscope , sãmbyhyhára , mburuvicha guasu Aretas rembijokuái , omoĩ vaekue ñorãirõhára táva rokẽme che myakãsã haguã .
Ha oĩ vaekue che mboguejýva ajakápe peteĩ tápia ári rupi , ani haguã haʼa ipópe .
Mbaʼeve nañanohẽi ñañeʼẽ porãrõ ñande jehe . Opáichavo tekotevẽ añeʼẽ umi mbaʼe ahecha ha oikuaauka vaekue chéve Ñandejára .
Aikuaa peteĩ Cristo moirũhárape , ojapo 14 áño ojereraha hague yvága mbohapyhápe . Ndaikuaái hetépepa térã ijespíritupe , upéva Tupã oikuaa .
Ha aikuaa upe kuimbaʼépe ( hetépepa térã ijespíritupe ndaikuaái , Tupã mante oikuaa ) ,
ojereraha hague vyʼa rendápe ha upépe ohendu ñeʼẽ ñemimby , avaveichagua yvypóra ikatuʼỹva omombeʼu .
Upeichagua yvypórare ikatúne añembotuicha . Che jehe katu ndarekói mbaʼérepa añembotuichávo , ndahaʼéi ramo che kangy haguére .
Opáichavo , añembotuichase ramo , upéva ndahaʼéi chéne itarováva rembiapo , añeteguávantene . Upéicharõ jepe ndajaposéi , ani haguã avave che apo tuichave upe ohechávagui che rehe , térã ohendúvagui che hegui ,
ahecha ha ahendu haguére umi mbaʼe guasuetéva . Upévare , ani haguã che voi aimoʼã che mbaʼeguasuveha pe haʼévagui , areko che retére peteĩ ñuatĩ che kutúva , Sataná remimboúicha che rereko asýva .
Mbohapy jey ajerure vaekue Ñandejárape oipeʼa haguã che hegui ko jehasa asy .
Ñandejára katu heʼi chéve : “ Che mborayhúnte upe reikotevẽva . Che pokatu niko ojechaukapaite ne kangykuépe . ” Aipórõ , añemombaʼeguasuseve che kangýgui , oguapy haguã che ári Cristo pokatu .
Ha avyʼa avei che kangy ramo , ajejaʼo ramo , aikotevẽ ramo , ojekaguai ramo che rehe , ha opaichagua hasýva arohasáva Cristo rehehápe . Che kangyve ramo niko añandu che mbareteveha .
Itarováva reko aiporu kuri pene ndive , ha peẽ pejapouka chéve upéva . Peẽ hína peñeʼẽ porã vaerã moʼã che rehe , mbaʼevépe niko na che michĩvéi umi pende apóstol oñembotuichaitévagui . Jepéko che , na che porãi mbaʼeverã !
Umi jehasa asy aropuʼaka vaekue pochyʼỹre , umi mbaʼe hechapyrãva , jehecharamomby , mbaʼe ñaimoʼãʼỹva pehecha vaekue , ohechauka cheha apóstol añetegua .
Aipota peheja rei chéve oime rire pombopochy raʼe . Peteĩ mbaʼépente peẽ pene michĩve umi Jesucristo reroviaha ambuégui : che nda che pohýiri vaekue peẽme guarã !
Ambosakoʼíma hína che jeho mbohapyha pene rendápe . Koʼágã avei nda che pohýi chéne peẽme . Ndahekái pe peẽ perekóva , peẽmente poheka . Túva kuéra niko umi ombyaty vaerã viru itaʼýra kuérape guarã , ndahaʼéiri taʼýra itúva kuérape guarã .
Ha che , che pyʼaite guive , ameʼẽta opa arekóva ha añemeʼẽ jey-jeýta pende rehehápe . Pohayhuve haguére ára koʼẽre piko peẽ che rayhuʼivéta pehóvo ?
Oiméne pehecha kuaa nda che pohýiri hague peẽme . Opáichavo , oĩ heʼíva pokarẽme poity hague ñuhãme .
Che piko ajopy vai raʼe pene ndive , umi peẽme amondo vaekue rupi ?
Amondo vaekue Títope pende rendápe , ha hendive ambue ñane pehẽnguépe . Ojopy vai piko Tito raʼe pene ndive ? Ndahaʼéi piko peteĩchante ha peteĩ espíritupente roiko vaekue pene ndive ?
Ikatu mbaʼéko peimoʼã añemoĩ porãseha pene renondépe , ha ndaupéichai hína . Upéva rangue , añeʼẽ hína Tupã renondépe ha Cristo rérape . Ha opa koʼã mbaʼe , che pehẽngue kuéra pohayhu etéva , ajapo pomopuʼã haguã .
Akyhyje niko , aguahẽvo pene rendápe , ndapojuhúi ramo guarã che aipotaháicha , ha peẽ nda che juhúi ramo guarã peipotaháicha . Akyhyje oĩ ramo guarã ñorãirõ , pyʼa rasy , pochy , chentese , ñeʼẽ rei , jekaguai ojuehe , jejapo ha sarambi .
Akyhyje avei kóva ko che jehópe , Tupã che Jára che motĩ ramo guarã pende hegui , ha che mbojaheʼo heta pende apytépe guáre , are guivéma iñangaipáva , ha ndopoiséiva heko kyʼágui oñembohapo mbaretémava ipype kuéra .
Kóva hína mbohapy jeyha ahátava pene rendápe . Opa mbaʼe oñemyesakã vaerã mokõi térã mbohapy mbaʼe rechahare ha mbaʼe renduhare renondépe .
Umi iñangaipa vaekuépe ha opavavépe , aime mombyry jave , amomarandu jey amomarandu haguéicha cheté voi aime ramo guare mokõi jeyha pende apytépe , aha jeývo pohecha ndaiporiahurereko moʼãiha avavéicha guápe .
Pehenduse niko Cristo oñeʼẽha che rupi . Ha Cristo naikangýi pene ndive , ohechauka uvei ipokatu pende apytépe .
Oñemosãingo vaekue niko kurusúre añete , ikangy ramo guáicha , opáichavo haʼe oikove Tupã pokatu rupi . Che , che kangy avei hendive . Ha jepevénte upéicha , aikovéta hendive Tupã pokatu rupi , pene rembiguairã .
Pemaʼẽna pende jehe pehecha haguã peime hatãpa pende jeroviápe , pejepyʼa raʼã peẽ voi . Ndapehecha kuaái piko Jesucristo oimeha pende pype , noiméi rire ramo ndaperopuʼakái raʼe upe pejepyʼa raʼã hague .
Opáichavo , ahaʼarõ pehecha kuaáne haguã che aropuʼaka hague .
Ha añemboʼe Tupãme ani haguã pejapo mbaʼeve ivaíva , ndahaʼéi pehechauka haguã osẽ porãha ore rembiapokue , peẽ pejapo haguã iporãva katu , haʼete ramo jepe nosẽ porãiva ore rembiapokue .
Ndaikatúi añemoĩvo pe añeteguáre , añetegua ndive mante ikatu aime .
Upévare avyʼa che kangy ramo , peẽ pene mbarete guive . Ha opa ára añemboʼéta pende rehe peiko haguã hekoitépe .
Ahai peẽme ko kuatia aha mboyve pohecha , ani haguã che ñeʼẽ pohýi aimévo pene ndive , aiporúvo pe pokatu Ñandejára omeʼẽ vaekue chéve pomopuʼã haguã , ndahaʼéi pohundi haguã .
Ipahávo , che pehẽngue kuéra , tapevyʼa joaite , ta pene marangatu , tapeñomokyreʼỹ , tapeiko jokupyty ha pyʼa guapýpe . Upéicharõ Tupã , mborayhu ha pyʼa guapy Jára , oĩta pene ndive .
Peñomomaitei ñohetũ marangatúpe . Opa pene pehẽnguéva jeroviápe pene momaitei .
Pytyvõ omeʼẽva Ñandejára Jesucristo , mborayhu oúva Tupãgui , ha jekupyty jahupytýva Espíritu Sántogui , toĩ pene ndive .
Che , Pablo , peteĩ apóstol , ndahaʼéiva yvypóra remimoĩ térã yvypóra remimondo , Jesucristo voi katu che mbou vaekue , ha Tupã ave , omoingove jey vaekue Jesúspe .
Che , ha ñane pehẽngue kuéra maymáva avei pomomaitei Tupã iglésia Galacia guápe .
Tupã ñande Ru ha Jesucristo Ñandejára toñohẽ pende ári imbaʼe porã ha ipyʼa guapy .
Jesucristo omano vaekue ñane angaipáre , ñane renohẽ haguã ko yvy reko añágui , oipotaháicha Tupã , ñande Ru .
Toñemombaʼe guasu Tupãme , opa ára guarã . Amén .
Che mbopyʼandýi peñemombyry pyaʼete hague Tupãgui , pene renói vaekue ohechaukávo peẽme ipyʼa porã Jesucristo rupi , ha pehasa hague ambue marandúpe .
Añetehápe , ndahaʼéi oiméva ambue marandu . Oiménte niko umi pene myakã tavýva ha ombyaiséva Jesucristo marandu porã .
Ha oimérõ ohendukáva peẽme marandu ndahaʼéiva ore romyasãi vaekue , toho aña retãme . Marãve ndoikói che ramo , térã peteĩ Tupã remimbou ramo .
Haʼéma haguéicha voi peẽme koʼágã haʼe jey peẽme : Oimérõ omosarambíva pende apytépe marandu porã ndahaʼéiva pe oguahẽma vaekue peẽme , toho aña retãme .
Che ndahekái yvypóra ojuhu porã che rembiapo , Tupã ojuhu porãnte che aipota . Che ndahekái apyta porã yvypóra ndive . Apyta porãse rire , ndahaʼéi vaerã moʼã Jesucristo rembiguái .
Peikuaáke kóva , che pehẽngue kuéra : pe marandu porã che amyasãiva , ndahaʼéi yvypóra ojapo vaekue .
Noguahẽi chéve ha ndaikuaái vaekue mbaʼeveichagua yvypóragui . Jesucristoite voi katu oikuaauka vaekue chéve .
Oiméne pehendu ojeʼe ramo mbaʼépa rakaʼe yma pe che reko , ha mbaʼéichapa akaguai mbarete Tupã iglésiare , ha añehaʼã ahundi .
Aikoha árape judío rekópe , umi che rapicha judío che javeguápe tapykuete aheja , che rakateʼỹgui umi ñande ru ypy kuerakue jepokuaaháre .
Tupã che poravo aju mboyvéma voi ko yvy ári , ha tuichágui pe imborayhu che renói . Haʼe oipotávo ,
oikuaauka chéve Taʼýra , amyasãi haguã imarandu oporopysyrõva , umi judioʼỹva apytépe . Ha upérõ ndahái vaekue añomongeta mbaʼeveichagua yvypóra ndive .
Ha ndahái avei Jerusalénpe ahechávo umi apóstolma vaekuépe che mboyve . Upéva rangue , aha pyaʼete Arábiape , ha upéi aju jey Damáscope .
Mbohapy áño haguépe aha Jerusalénpe aikuaávo Céfaspe ( Pedro ) ha hendive aime 15 ára .
Ha ndahechái ambue kuéra apóstolpe , ahecha jepe Santiágope , Ñandejára pehẽngue .
Tupã renondépe haʼe peẽme , ko ahaíva hína peẽme añeteguaha .
Upéi aha Siria ha Cilíciape .
Umi ñane pehẽngue Jesucristo iglésia pegua oĩva Judéape , nda che kuaái vaekue .
Ohendúnte hikuái ojeʼe ramo : “ Ku oiko vaekue ñane muña , koʼágã oiko omyasãi pe marandu porã ymave ohundise vaekue . ”
Ha upévare oguerohory Tupãme .
Ohasa rire 14 áño aha jey Jerusalénpe Bernabé ndive , ha araha che ndive Títope .
Aha , Tupã ohechaukágui chéve aha vaerãha . Ha upépe , haʼeñoháme umi oñemombaʼe guasuvévape , amyesakã chupe kuéra pe marandu pyahu amyasãiva umi judioʼỹva apytépe , ani haguã oimoʼã hikuái umi che ajapóva térã ajapo vaekue ajapo reiha .
Ha Títope jepe Grecia guáva , oĩ vaekue che ndive , ndojejeruréi chupe ojeapiʼouka haguã .
Oime raʼe ore pehẽngue guaʼu oike vaekue ore apytépe ñemihápe , ohecha haguã pe sãsõ roguerekóva Jesucristo ndive , ojapo jey haguã ore hegui tembiapoukapy rembiguái .
Ha nisapyʼami jepe noroñembotyryrykái hese kuéra , roipotágui pe marandu porã añetegua opyta pende pype .
Ha nomeʼẽi chéve mbaʼeve ipyahúva , umi oñemombaʼe guasuvéva , chéve guarã jepe ndahaʼéi mbaʼépa raʼe haʼe kuéra . Tupã niko noporombojoavýi ijapére reínte ohechávare .
Upéva rangue , ohecha kuaa hikuái Tupã omeʼẽ hague chéve che rembiaporãrõ amyasãi haguã pe marandu porã umi judioʼỹva apytépe . Pédrope oheja haguéicha hembiaporã omyasãivo umi judío apytépe .
Tupã voi niko omondo vaekue Pédrope apóstol ramo judío kuérape , che mondoháicha avei apóstol ramo umi judioʼỹvape .
Santiago , Cefas ha Juan , ojererekóva Tupã iglésia ruvicha ramo , ohecha kuaa hikuái Tupã omeʼẽ hague chéve ko tembiapo . Ha ohechaukávo ore rerekoha iñirũ ramo , ore popyhy , che ha Bernabépe . Ha ojuhu porã hikuái ore rohóvo rombaʼapo umi judioʼỹva apytépe , haʼe kuéra ombaʼapo aja umi judío apytépe .
Ojerurénte oréve ore manduʼa haguã mboriahúre , che ajapóva voínte .
Cefas oguahẽvo táva Antioquíape , ahova api chupe ivaígui pe ojapóva .
Haʼe iñepyrũrã okaru umi judioʼỹva ndive , oime peve oguahẽva Santiago remimbou kuéra . Ha upépe oñepyrũ ojei chugui kuéra , okyhyjégui umi jeapiʼoukáre oñemohatãvagui .
Ha umi ambue Tupã reroviaha judíova , Pédroicha avei hova mokõiva , oho hapykuéri , ha Bernabé jepeve oho hendive kuéra .
Upévare , ahechávo haʼe kuéra ndoikoiha marandu porã añeteguáva rekópe , haʼe Céfaspe opavave rovake : “ Nde , judíova , reiko hína ndahaʼéiva ramo guáicha judío , mbaʼére piko aipórõ , rejopyse umi judioʼỹvape oiko haguã judío ramo guáicha ? ”
Ñande niko judío jaju ypy guive ko yvy ári , ndahaʼéi angaipa apoha Tupã rehe ojeroviaʼỹva rehegua .
Jaikuaa jepe , avave ndojererekoiha heko jojáva ramo ojapo haguére tembiapoukapy , oguerovia haguére Jesucrístopente . Upévare , ñande avei jarovia vaekue Jesucrístope , Tupã ñande rereko haguã heko jojáva ramo , upe jerovia rupi , ndahaʼéi jajapo haguére tembiapoukapy heʼíva . Avavépe ndojerereko moʼãi heko jojáva ramo ojapo haguére tembiapoukapy .
Ha néi , jahekávo jajerereko heko jojáva ramo Jesucristo rupi , jahecha kuaa ñande mbaʼe vai apoha avei . Heʼisépa upéva Jesucristo ojapoha ñande hegui mbaʼe vai apoha ? Ahániri !
Ahundi ramo peteĩ mbaʼe ha amopuʼã jey , cheté voi pe mbaʼe vai apohare .
Tembiapoukapy rupi niko che amano upe tembiapoukapýpe guarã , aikove haguã Tupãme guarã . Jesucristo ndive ajehupi vaekue kurusúre .
Ha ndahaʼe véima che pe aikovéva , Jesucristo hína pe oikovéva che pype . Ha pe aikoveháicha , aikove ajeroviágui Tupã Raʼýre che rayhu vaekue ha omano che rehehápe .
Ndagueroʼỹrõi Tupã pyʼa porã . Ikatu rire ñande reko joja tembiapoukapy rupi , Jesucristo omano reiete vaerã moʼã .
Peẽ Galaciagua ñembotavy . Máva piko pene mbotavy raʼe ajeve ramo na pende ñeʼẽ rendúi añeteguáre . Rohechauka porã vaekue peẽme mbaʼechaitépa Jesucristo omano kurusúre .
Aipotánte pembohovaimi chéve ko aporandúva : Oguahẽpa raʼe peẽme Tupã Espíritu tembiapoukapy rupi , térãpa pejerovia haguére pe marandu porãre ?
Pende tavy eterei piko ndapeikuaái haguã , peñepyrũ rire ramo Espíritu ndive peguahẽseha koʼágã huʼãme yvypóra rehegua reípe ?
Heta mbaʼe porã piko pehasa mbaʼeverã ? Aniche vaerã niko mbaʼeverã !
Tupã omeʼẽ ramo peẽme Ijespíritu ha ojapo mbaʼe hechapyrãva , mbaʼére ojapo ? Ndahaʼéi pejapo haguére tembiapoukapy , perovia haguére pe marandu porã pehendu vaekuénte .
Abraham oguerovia vaekue Tupãme , haʼe ohecha kuaa upéva ha oguereko vaekue chupe heko jojáva ramo .
Aipórõ , peẽ peikuaa vaerã , Abraham ñemoñare teeha umi ogueroviáva .
Ñandejára Ñeʼẽ , heʼíma vaekue voi , umi judioʼỹva apytépe oĩtaha umi Tupã oguerekóva heko jojáva ramo ijerovia rupi . Ha omoguahẽ vaekue Abrahámpe ko marandu porã : “ Opa tetã ojehovasáta nde rupi . ”
Aipórõ , umi Abrahámcha ogueroviáva ojehovasa avei .
Umi ojeroviáva tembiapoukapýre oñehundíta . Ñandejára Ñeʼẽ heʼígui : “ Oñehundíne umi ojapoʼỹva heʼihaichaite pe tembiapoukapýpe oĩva . ”
Aipórõ , hesakã porã avave ndojererekoiha heko jojáva ramo tembiapoukapy rupi . Ñandejára Ñeʼẽ niko heʼi : “ Heko jojáva oikovéne ijerovia rupi . ”
Pe tembiapoukapy niko naipyendái jeroviápe , heʼi uvei : “ Tembiapoukapy ojapóva hendaichaite , oikovéne hese . ”
Jesucristo ñande peʼa ani ñañehundi pe tembiapoukapy rupi , haʼe voi oñemoĩ oñehundi haguã ñane rendaguépe . Ñandejára Ñeʼẽ heʼi : “ Oñehundíne pe yvyráre osãingóva . ”
Upéva ojehu , pe jehovasa Tupã omeʼẽ vaekue Abrahámpe ohupyty haguã avei , Jesucristo rupi , umi judioʼỹvape . Ha oguahẽ haguã ñandéve ñande jerovia rupi , pe Espíritu Tupã heʼi vaekue omeʼẽtaha ñandéve .
Che pehẽngue kuéra , añeʼẽta peẽme peteĩ mbaʼe tapia oikóvare : Peteĩ yvypóra oñemoĩ ramo peteĩ ñeʼẽme oimeraẽva ndive , ha omoĩ héra kuatia guýre , avave ndaikatu véima omoĩ pype mbaʼeve ha ojejapo mantema vaerã .
Ha néi , Tupã omeʼẽ vaekue iñeʼẽ Abrahámpe ha iñemoñarépe . Ñandejára Ñeʼẽ noñeʼẽi “ ñemoñare kuéra rehe ” , oñeʼẽ peteĩrente , ha heʼi : “ ha ne ñemoñarépe ” , ha upéva hína Cristo .
Ko haʼéva niko kóva : Tupã oñoñeʼẽ meʼẽ vaekue Abraham ndive , ha omyañete . Upévare , Moisés rembiapoukapy ou vaekue 400 áño rire , ndaikatúi oipeʼávo pe ñeʼẽ ñomeʼẽ ha ndaikatúi oheja mbaʼevépe Ñandejára Ñeʼẽ .
Pe Tupã heʼi vaekue omeʼẽtaha ñandéve oĩ rire Moisés rembiapoukapýre , ndahaʼe véima vaerã moʼã peteĩ ñeʼẽ meʼẽ . Ojekuaa porã niko Tupã heʼi hague Abrahámpe ombaʼe meʼẽtaha chupe reiete .
Mbaʼépe iporã aipórõ pe tembiapoukapy ? Upe tembiapoukapy oñemeʼẽ upe rire , ohechauka haguã yvypóra naiñeʼẽ renduiha , ou peve pe “ ñemoñare ” upe ñeʼẽ oñemeʼẽ hague . Upe tembiapoukapy oikuaauka vaekue Tupã remimbou kuéra , Moisés rupi .
Ha natekotevẽi oĩ oikuaauka vaerã peteĩnte ramo imbouha , ha Tupã niko peteĩnte .
Kóva ngaʼúpa heʼise tembiapoukapy opuʼãha Tupã ñeʼẽ meʼẽnguére ? Nahániri ! Pe tembiapoukapy ikatu rire omeʼẽ jeikove , añetehápe pe teko joja ou vaerã moʼã tembiapoukapýgui .
Ñandejára Ñeʼẽ heʼiháicha katu jahecha , opavave oĩha angaipa poguýpe , ikatu haguã umi ogueroviáva Crístope ohupyty pe Tupã oñeʼẽ meʼẽ hague .
Pe jerovia ou mboyve , tembiapoukapy ñande rereko ipoguýpe , ha péicha , pe jerovia ojekuaa peve .
Ou peve Cristo , tembiapoukapy ñande rereko ipoguýpe , ikatu peve ñande jerovia rupi ñande reko joja .
Koʼágã oguahẽmavo pe jerovia katu , nañaime véima upe tembiapoukapy poguýpe .
Cristo Jesús rupi opavave peẽ Tupã raʼýma ,
peñemopeteĩvo Cristo ndive ñemongarai rupi , peiko ku peñemondéva ramo guáicha Crístogui .
Ndahaʼe véima mbaʼeve judíopa térãpa Greciagua , tembiguáipa térãpa tembiguaiʼỹ , kuimbaʼépa térãpa kuña . Peñemopeteĩvo Cristo Jesús ndive , opavave peẽ peteĩnte .
Ha peẽ Cristo mbaʼe ramo , aipórõ peẽ Abraham ñemoñare , ha pende rupyty pe Tupã oñeʼẽ meʼẽ hague chupe .
Amyesakãvéta katu peẽme ko haʼéva : Pe mbaʼe járarã michĩ aja , ndojoavýi pe ogapy pegua tembiguáigui , haʼe ramo jepe añetehápe opa mbaʼe jára .
Oĩ oñangarekóva hese ha oguerekóva ipópe opa umi mbaʼe , oguahẽ peve pe ára itúva omoĩ vaekue .
Ñandéve avei ojehu upéicha : Ako ñane michĩrõ gueteri , ñaime umi oisãmbyhýva ko yvy poguýpe .
Ha oguahẽvo ára oñemoĩ vaekue katu , Tupã ombou Taʼýrape , ou ypy vaekue ko yvy ári peteĩ kuñágui , Moisés rembiapoukapy poguýpe ,
ñande peʼa haguã upe tembiapoukapýgui , ha jajerereko Tupã raʼy ramo .
Ha taʼýrama haguére , Tupã ombou Taʼýra Espíritu ñande pyʼápe . Ha upe Espíritu osapukái : “ Abba ” , heʼiséva “ Che Ru . ”
Aipórõ , ñande ndahaʼe véima tembiguái , ñande Tupã raʼýma . Ha ñande itaʼýra haguére , Tupã oipota ñande avei jaiko mbaʼe jára ramo .
Yma , ndapeikuaái ramo gueteri Tupãme , peẽ vaekue tembiguái umi añetehápe ndahaʼéiva Tupãme guarã .
Koʼágã peikuaámava Tupãme katu , jaʼe porãsérõ guarã Tupã pende kuaámava , mbaʼéicha piko peikose jeýta umi espíritu ikangy ha ndahaʼéiva mbaʼeve poguýpe ?
Peẽ niko peiko pembyarete : ára , mes , umi ára reko ha áño hambaʼe .
Nahiʼãiete niko chéve ambaʼapo rei raʼe aikóvo pende apytépe .
Che pehẽngue kuéra , ajerure peẽme : Peẽna chéicha , che niko peẽicha . Ndahaʼéi niko ku pejapóva che rehe mbaʼeve ivaíva .
Peikuaamaháicha , ako añeʼẽ ñepyrũ ramo guare peẽme ko marandu pyahúre , che rasy vaekue .
Ha che rasy ramo jepe ndapejahéiri che rehe ha na pe che reroʼỹrõi . Upéva rangue , peẽ che moguahẽ Tupã remimbou ramo guáicha , Cristo Jesús mbaʼe ramo guáicha che .
Mbaʼe piko oiko upe vyʼa peñandu vaekuégui ? Ikatu haʼe pende rehehápe , ikatu rire , peipeʼa vaerã moʼãha pende resa pemeʼẽ haguã chéve .
Ha koʼágã , nda che aʼevéita ngaʼu piko pende rehe , haʼe haguére peẽme añetegua ?
Umi tekove japu omaʼẽ hatã pende rehe , haʼe kuéra katu ndohekái iporãva . Haʼe kuéra pende peʼase ore hegui , peẽ upe rire peheka haguã chupe kuéra .
Iporã niko añete ñamaʼẽ ñande rapicháre mbaʼe porã rekávo . Ha upéva ta opa ára , ani aime jave pene ndivénte .
Che raʼy kuéra , kuña imembýta vaicha ahasa asy jeýtama hína pende rehe , ou peve Cristo pende pype .
Aimémo raʼe upépe koʼagãite añeʼẽ haguã peẽme tekotevẽháicha . Ndaikuaái niko mbaʼépa haʼéta pende rehe !
Peje chéve peteĩ mbaʼe , peẽ peikoséva tembiapoukapýre . Napehendúi ngaʼu piko mbaʼépa heʼi pe tembiapoukapy ?
Heʼi Abraham itaʼýra hague mokõi : ijypykue peteĩ hembiguáigui , ha pe ambue katu hembireko teégui , ndahaʼéiva hembiguái .
Upe hembiguái memby ou yvypóra rekópe . Ha pe hembiguaiʼỹva memby katu ou oiko haguã pe Tupã oñeʼẽ meʼẽ hague .
Oime hína mbaʼépa heʼise upéva . Umi mokõi kuña heʼise mokõi ñeʼẽ ñomeʼẽ . Peteĩ , pe yvyty Sinaípe guare , upéva hína Agar , ha iñemoñarégui oikóva tembiguái .
Agar , niko pe yvyty Sinaí rekovia Arábiape , koʼágãva Jerusalén , oĩva ambue poguýpe tembiguái ramo imemby kuéra reheve .
Pe Jerusalén yvága pegua katu noĩri avave poguýpe , ha haʼe ñande sy hína .
Ñandejára Ñeʼẽ niko heʼi : “ Evyʼáke nde kuña ikatuʼỹva ne memby , esapukái vyʼágui , nde , na ne membýi vaekue arakaʼeve . Pe kuña ojeheja rei vaekueimemby hetavétakuña iména vaekuégui . ”
Che pehẽngue kuéra , peẽ niko Tupã raʼy iñeʼẽ meʼẽnguégui guare , Isaac haʼe haguéicha avei .
Ha upe ramo , pe mitã ou vaekue yvy ári yvypóra rekópente oiko haguéicha omuña pe mitã ou vaekue Espíritu rupi guápe , upéicha avei koʼágã .
Ha mbaʼe piko heʼi pe Ñandejára Ñeʼẽ ? Heʼi : “ Emosẽ okápe pe tembiguái ha imemby . Tembiguái memby ndaikatúi oñombojaʼovo pe Tupã oheja vaekuére pe tembiguaiʼỹva memby ndive . ”
Ha upéicha , che pehẽngue kuéra , ñande ndahaʼéi tembiguái memby , tembiguaiʼỹva memby katu .
Cristo rupi ñane sãsõ . Aipórõ , peñemohatãke upe sãsõme ha anive peʼa tembiguái reko , yvyra pohýi guýpe .
Pe che rendu . Che , Pablo , haʼe peẽme , pejeapiʼoukárõ , Cristo ndahaʼe moʼãiha mbaʼeve peẽme guarã .
Haʼese jey oimeraẽva kuimbaʼe ojeapiʼoukávape , ojapo vaerãha opa heʼíva pe tembiapoukapy .
Peẽ , peipotáva pejerereko heko jojáva ramo pejapo haguére tembiapoukapy heʼíva , pejei Crístogui . Pepyta okápe Tupã pyʼa porãgui .
Ore ramo katu , Espíritu ha ore jerovia rupi rohaʼarõ Tupã ore mboheko joja .
Cristo Jesús rupi niko , ndahaʼe véima mbaʼeve jajeapiʼouka ramo térã nahániri . Pe iporãva niko , ñande jerovia ojehechaukáva ñane mborayhúpe .
Peẽ peho vaekue tape porãre . Máva piko pende joko raʼe na pene ñeʼẽ renduvéi haguã añeteguávape ?
Upéva ndahaʼéi Tupã rembiapo , ko haʼe pene renói vaekue .
Ojeʼe niko “ mbuja mbovuhaʼimi omopuʼãmbaha pe mbaʼe huʼũ mbujarã ” ,
ha che ajerovia Ñandejárare , napemoambue moʼãiha pene remiandu . Tupã katu oinupãta hína pe oikóvape pene mbopyʼa tarova , tahaʼe haʼéva .
Che katu , che pehẽngue kuéra , aiko rire aporomboʼe aikóvo tuicha mbaʼeha pe jajeapiʼouka , umi judío na che muñái vaerã moʼã . Aipórõ , umi mbaʼe che amboʼéva Cristo kurusu rehegua nombopochy moʼãi chupe kuéra .
Umi oikóva pene mbopyʼa tarova katu , oñehaʼỹiʼómo mandi raʼe haʼe kuéra voi !
Peẽ niko , che pehẽngue kuéra peñehenói vaekue peiko haguã sãʼỹme . Anínte peiporu pende rekosãʼỹ pejapo japove haguã pene mbaʼe pota . Iporãve vaerã peñopytyvõ joayhúpe .
Tembiapoukapy oĩmba peteĩ mbaʼépe : “ Ehayhu nde rapichápe rejehayhuháicha nde . ”
Pejererekóke peẽ , peikóva pe josuʼu ha pekaru ojuehe , aníke , cháke peñohundíta peẽ voi .
Aipórõ haʼe peẽme : Peiko Espíritu oipotaháicha . Ha ani peiko pevyʼa pene mbaʼe pota vaípente .
Umi mbaʼe pota vai niko opuʼã Espíriture , ha Espíritu ogueroʼyrõ umi mbaʼe pota vai . Pe peteĩ ogueroʼyrõ umi ambuépe , upévare peẽ ndaikatúi pejapo umi mbaʼe porã pejaposéva .
Espíritu pene sãmbyhy ramo katu , napeime moʼã véima tembiapoukapy poguýpe .
Ndahasýi jahecha haguã ojapóva umi ohóva tembipota vai rapykuéri : ojapo tieʼỹ reheguáva , mbaʼe kyʼa ha jepokuaa vai rehegua ,
omombaʼe guasu taʼãnga rei ha ojapo paje . Oñemohatã pyʼa rasýpe , jeiko vai ha ñemyakateʼỹme . Ipochy rei , ojoavypa , ha ojeipa ojuehegui .
Imbaʼepota , ikaʼu , ikaru ha hetave mbaʼe . Haʼe peẽme , ajapóma haguéicha ymave , umi péicha oikóva ndohupyty moʼãiha Tupã sãmbyhy .
Espíritu katu , omeʼẽ mborayhu , vyʼa , pyʼa guapy , jeiko kuaa , pyʼa porã , marangatu , vyʼa pavẽ ,
jejapoʼỹ ha jeiko kuaa . Umívape guarã hembýma tembiapoukapy .
Ha umi Cristo Jesús reheguáva , ohupíma kurusúre yvypóra reko mbaʼe vai apoha , imbaʼepota vaieta reheve .
Koʼágã jaikove ramo Espíritu rupi , jaheja ta ñane sãmbyhy pe Espíritu .
Ani jajejapo , ani ñamyasãi jeiko vai ha mbaʼe pota ojoapytépe .
Che pehẽngue kuéra : Pehechárõ peteĩ hoʼáva angaipápe , peẽ peikóva Espíritu rupi , peipytyvõ vaerã chupe oñemyatyrõ haguã . Ha upéva pejapo pyʼa porãme , ha peteĩ-teĩ toñangareko hatã ani haguã haʼe avei ojepyʼa raʼã mbaʼe vairã .
Peñopytyvõ peropuʼaka haguã opaichagua mbaʼe pohýi , ha upéicharõ pejapóne Cristo rembiapoukapy .
Oimérõ oñemombaʼe guasúva , ha ndahaʼéi mbaʼeve , oñembotavy .
Peteĩ-teĩ ohesaʼỹijo vaerã hekove , ha oñeñandu ramo ikatuha ojejapo , tojejapo haʼénte , ani omoinge avavépe .
Peteĩ-teĩ ogueropuʼaka vaerã mbaʼe pohýi imbaʼévante .
Upe ojeheko mboʼéva marandu porãme , ombojaʼo vaerã imboʼehára ndive opa mbaʼe ohupytývare .
Ani peñembotavy . Avave ndaikatúi oñembohorývo Tupãre . Oñeñotỹva oñemonoʼõ .
Oñemitỹva tembipota vaípe , hembipota vaígui omonoʼõ vaerã mano . Oñemitỹva Espíritupe , upe Espíritugui omonoʼõne jeikove opaveʼỹva .
Aipórõ , na ñane kaneʼõi vaerã jajapo haguã iporãva . Na ñane ateʼỹi ramo , hiʼárape ñamonoʼõne .
Upévare , koʼágã ikatúva , jajapo iporã opavavépe guarã , tenondete umi ñane moirũvape ñande jeroviápe .
Pemaʼẽmína mbaʼéichapa tuicha ko che po rupiete ahaíva hína peẽme koʼágã .
Umi pende jopyséva pejeapiʼouka haguã , ojapo opyta porã haguãnte yvypóra ndive , ha oñemuñaʼỹ haguã Cristo kurusu rehehápe .
Umi ojeapiʼóva jepe niko ndojapopái pe tembiapoukapy heʼíva . Ha oipota hikuái peẽ pejeapiʼouka , haʼe kuéra oñembotuicha haguã ijejapópe , pende jopy haguére peẽme peraha haguã pende retére upe pere .
Che katu , mbaʼevére ndajejaposéi , Ñandejára Jesucristo kurusu rehénte . Cristo kurusu rupi niko , ko yvy omano chéve guarã , ha che amano ko yvýpe guarã .
Mbaʼevéko ndahaʼéi pe jajeapiʼouka térã nahániri . Pe añetehápe iporãva niko , pe jaikove jey .
Umi péicha oikóva katu taipyʼa guapy ha tojeporiahurereko , ha upéicha avei umi Tupã reheguáva .
Koʼágui rire ndaipota véima avave omoĩ che rapépe mbaʼe vai , umi pere arekóva che retére ohechauka cheha Jesús rembiguái .
Che pehẽngue kuéra , Ñandejára Jesucristo toñohẽ ipytyvõ pende ári . Amén .
Che Pablo , Jesucristo apóstol Tupã oipotágui , amoguahẽ che maitei opa umi oikóva táva Éfesope Tupã mbaʼéva ha ojeroviáva Cristo Jesús rehe .
Tupã ñande Ru ha Ñandejára Jesucristo ta pende rovasa ha tomeʼẽ peẽme pyʼa guapy .
Toñemombaʼe guasu Tupã , Ñandejára Jesucristo Túva . Cristo rupi niko haʼe ñande rovasa vaekue opaichagua jehovasápe yvágagui oúva reheve .
Cristo rupi niko Tupã ñande poravo vaekue opa mbaʼe ojapo mboyve , jaiko haguã henondépe , chupe oñemboyke vaekue ha imarãʼỹvaicha . Ha haʼe ñande rayhúgui ,
ymaite guive voi ñande poravo vaekue , ñande rereko haguã taʼýra tee ramo Jesucristo rupi , upéicha ojaposégui ha oipotágui .
Upéicha haʼe ojapo , opa árape ñamombaʼe guasu haguã Tupãme imborayhu tuichaitére , ha heseve ñande rovasa haguére Taʼýra ohayhu etéva rupi .
ha oikuaauka ñandéve upe haʼe ojapótava ha avave oikuaaʼỹva . Haʼe imbaʼe porãgui , oñemoĩ vaekue ojapo haguã koʼã mbaʼe Cristo rupi ,
ha omoĩ ára oguahẽ haguã huʼãme upe haʼe oipotáva . Ha pe Tupã oipotáva niko kóva : Ombyatypase Cristo poguýpe opaite mbaʼe oĩva yvágape ha yvýpe .
Tupã péicha oipotágui , ha opa mbaʼe ojehúva ojehúgui haʼe oipotahaícha niko ore poravo vaekue ymaite guive Cristo rupi , roiko haguã imbaʼe teéva ramo .
Haʼe niko oipota vaekue ore raẽvete roju rojerovia Cristo rehe , ikatu haguãicha opavave romombaʼe guasu ipokatu tuichaite .
Peẽ avei pehendu umi ñeʼẽ añetéva , marandu porã pene pysyrõva . Pejerovia Cristo rehe ha Tupã omoĩ pende rehe imbaʼeha , omeʼẽvo peẽme Espíritu Santo heʼi haguéicha omeʼẽtaha .
Jarekógui Tupã Espíritu , jaikuaa porã jahupytytaha umi mbaʼe Tupã omeʼẽtava umi imbaʼe teévape . Ha ñande jorapaitévo ha ojapóvo ñande hegui hetã imbaʼe teerã , opavave ñamombaʼe guasúta ipokatu tuichaite .
Upévare , aikuaágui peẽ pejeroviaha Ñandejára Jesús rehe ha pehayhuha opa umi Tupã mbaʼévape ,
opa árape amoguahẽva che aguije Tupãme pende rehe , ha añemboʼévo che manduʼáva pende rehe .
Ajerure Ñandejára Jesucristo Tupãme , Túva tuichaitéva , omeʼẽ haguã peẽme pe Espíritu , pene moarandu ha oikuaauka haguã peẽme mbaʼeichaguápa Tupã , ha añetehápe peikuaa haguã chupe .
Ajerure Tupãme omyesakã haguã peẽme pene akãme perekóva , peikuaa porã haguã mbaʼe pehaʼarõ haguãpa haʼe pene renói rakaʼe , ha mbaʼeichaitépa haʼe tuicha ohovasa opa mbaʼépe , umi imbaʼévape ,
ha mbaʼeichaitépa tuicha ha ijojahaʼỹva pe ipokatu ñane pytyvõva , ñande Cristo rehe jajeroviápe . Ko ipokatu ñane pytyvõva niko hína pe pokatu Tupã ohechauka mbarete vaekue ,
omopuʼã jey ramo Crístope , ha omboguapy chupe ijakatúape , yvágape .
Tupã omoĩ chupe opaichagua yvategua ruvicha ári , ha opaite mbaʼe oĩva ári , koʼagãgua ha oútava .
Haʼe omoĩ opaite mbaʼe Cristo py guýpe , ha omoĩ Crístope voi iglésia akãrõ .
Cristo iglésia niko Cristo rete hína , Cristo rupi oĩmba porãva , Cristo rupi hína opaite mbaʼe oĩ porãmba .
Yma niko peẽ pemano vaekue , tembiapo vai ha angaipa poguýpe .
Peiko vaekue opa yvypóra heko añáva oikoháicha , ha pejapo pe espíritu aña ruvicha yvytúre oikóva oipotahaícha , ha oguerekóva ipoguýpe umi Tupãme ohenduseʼỹvape .
Ha umívaicha niko opavavete jaiko vaekue ymave . Jaiko vaekue jaikoseháicha ha jajapo umi mbaʼe vai ñane akãme jarekóva . Upévare , Tupã ñane nupã pochy vaerã moʼã , ñane rembiapo vaikue ojerureháicha , ambuére ojapo haguéicha .
Tupã katu , tuicha ñande poriahurerekógui ha tuicha ñande rayhúgui ,
jaikove ramo jepe ku omanóva ramo guáicha ñane rembiapo vai haguére , ñane moingove jey Cristo ndive . Tupã imbaʼe porãgui peñepysyrõ .
Ha Cristo ndive voi ñane moingove jey , ha ñane mboguapy hendive yvágape .
Péicha ojapo ohechauka haguã umi ára oútavape mbaʼeichaitépa ñande rayhu ha mbaʼeichaitépa imbaʼe porã ñane ndive Cristo Jesús rupi .
Tupã imbaʼe porãgui ha peẽ pejeroviágui hese , peñepysyrõ .
Kóva ndahaʼéi pende jehegui ikatúva pejapo , Tupã omeʼẽ rei peẽme .
Tupã niko pe ñande apóva , ha ñane mbojoajúvo Cristo ndive ñande apo ypy vaekue jajapo haguã umi mbaʼe iporãva haʼe omoĩma vaekue voi ñandéve .
Peẽ judioʼỹva peikove ypy guive , ha “ ojeapiʼoʼỹva ” heʼíva pende rehe umi judío ( upéicha haʼe kuéra ojapógui ijehe ) aníke pende resarái mbaʼeichaguápa vaekue peẽ .
Umíva umi árape peẽ peiko vaekue Cristo reheʼỹ ha ndahaʼéi vaekue Tupã retãgua . Tupã ñeʼẽ meʼẽ na pende rupytýi vaekue ha avei umi mbaʼe haʼe heʼi vaekue omeʼẽtaha hetã guápe . Peiko vaekue ko yvy ári Tupã reheʼỹ ha mbaʼeve ndaperekói vaekue pehaʼarõ haguã .
Koʼágã katu , pejoajúvo Cristo ndive , peẽ mombyry peime vaekue Tupãgui koʼágã peñemoaguĩ , pe huguy haʼe oñohẽ vaekue rupi .
Cristo voi niko ogueru ñandéve pyʼa guapy . Judío ha judíoʼỹvagui ojapo peteĩ tetã , ha omano rupi kurusúre , oity pe tápia omomombyrýva chupe kuéra ojuehegui .
Haʼe voi oheja rei umi judío rembiapoukapy . Péicha , judío kuéra ha judíoʼỹvagui ojapo peteĩ mbaʼe ipyahúva ojoaju rupi hendive , ha ogueru chupe kuéra pyʼa guapy .
Omano rupi kurusúre , haʼe ohundi pe aʼeʼỹ oguereko vaekue judío ha judioʼỹva ojuehe ha omoingo porã chupe kuéra Tupã ndive . Mokõivégui ojapo peteĩ mbaʼe añónte .
Cristo niko ou vaekue omoherakuãvo marandu porã , oguerúva pyʼa guapy opavavépe : peẽme judioʼỹvape mombyry peiméva Tupãgui , ha judío kuérape aguĩ oĩvape Tupãgui .
Cristo rupi niko opavave ikatu ñaguahẽ ñande Túva yvagapegua rendápe peteĩ Espíritu Santo rupi .
Upévare , peẽ ndahaʼe véima tetã ambuegua , napeime véima yvy pene mbaʼeʼỹvape . Koʼágã katu peẽ , peteĩ tetãnte Tupã mbaʼéva ndive , ha Tupã ñemoñare hína peẽ .
Peẽ niko , ku ógaicha oñemopuʼãva ita oñemboguapy vaekue ári : umi apóstol ha maranduhára kuéra hína umi ita , ha Jesucristo voi pe ita tuichavéva .
Cristo rupi , pe óga opuʼã ha ojoajupa porã ojuehe opa hendápe , opuʼãmba peve ha oiko chugui Tupao marangatu oñemboykéva Tupãme .
Cristo rupi avei , peẽ pejoajupa opavave ndive oiko haguã pende hegui peteĩ Tupao Tupã Espíritu oiko haguã .
Upévare , che Pablo , añemyakãsã ha añemboty koty ypytũme Cristo Jesús rayhupápe , ha ambaʼapógui pende rehehápe , peẽ judíoʼỹvare .
Pehendúmane raʼe Tupã imbaʼe porã rupi , omeʼẽ hague chéve ambaʼapo haguã pende apytépe .
Tupã oikuaauka vaekue chéve umi mbaʼe haʼénte oikuaáva ha ojaposéva , amombeʼúma haguéicha peẽme mbykymi .
Upéva pehechávo , pehecha kuaáta che aikuaaha umi mbaʼe Tupãnte oikuaáva Cristo rehegua ,
ha avavépe ndojekuaaukái vaekue arakaʼeve . Koʼágã katu , Tupã oikuaauka umíva umi mbaʼe , ijapóstol ha imaranduhára kuéra marangatúpe Ijespíritu rupi .
Upe mbaʼe Tupã ndoikuaaukái vaekue niko kóva : Marandu porã Cristo ogueru vaekue rupi , Tupã ohenoiha opaichagua tetã guápe ha ohupytyka chupe kuéra umi haʼe omeʼẽ vaekue imbaʼe teerã Israel guápe , peteĩcha oiko haguã hikuái peteĩ tete rehegua ramo ha opavave ohupyty haguã umi mbaʼe Tupã heʼi vaekue omeʼẽtaha .
Tupã imbaʼe porãgui che ndive ha che poriahurerekógui , ipokatu rupi che moĩ hembiguái ramo ko Marandu Porã amosarambi haguã .
Che niko che michĩve umi imichĩvéva apytégui , opa umi Tupã mbaʼévagui . Haʼe katu omeʼẽ chéve ajapo haguã ko mbaʼe tuichaitéva : Amoguahẽ haguã judioʼỹvape Marandu porã ha amombeʼu haguã umi mbaʼeta ijojahaʼỹva oúva Crístogui .
Tupã oheja chéve aikuaauka haguã opavavépe mbaʼéichapa ojehúta pe mbaʼe haʼe ojaposéva ha haʼénte oikuaáva . Tupã , opa mbaʼe apohare , niko oguereko vaekue kóva ñemiháme , avave oikuaaʼỹre ymaite guive .
Koʼágã katu , Cristo iglésia rupi , opa umi yvategua ruvicha kuéra oikuaáta mbaʼéichapa Tupã iñarandu ha upéva ojehechaha opa mbaʼépe .
Tupã ojapo kóicha ojapose haguéicha opa ára , ha ojapo Ñandejára Cristo Jesús rupi .
Ha Cristo rupi ha hese jajeroviágui , jeroviapópe ikatu ñeñemboja Tupã rendápe .
Upévare , ajerure peẽme ani haguã pene kangy che ahasa asýgui pende rehe , pevyʼa vaerã katu uvei .
Upévare , añesũ Túva renondépe .
Haʼe rupi niko mayma yvágape oĩva ha tetã nguéra yvy arigua oikove .
Ajerure Túvape omeʼẽ haguã peẽme imbaʼe reta tuichaitégui pende pyʼa omombarete haguã Espíritu Santo rupi ,
ha avei ajerure , pejerovia rupi Cristo rehe , haʼe oiko haguã pende pyʼapýpe , ha pende rekove oñembohapo mbarete haguã mborayhúpe .
Péicharõ peikuaáta opa umi Tupã mbaʼéva ndive mbaʼeichaite pevépa tuicha mborayhu Cristo oñandúva pende rehe .
Ajerure Tupãme , peñandu haguã peẽ upéva pe mborayhu , tuichavéva opaite mbaʼe ikatúvagui jaikuaa . Péicharõ , pene renyhẽtéta Tupãgui .
Ha koʼágã , toñemombaʼe guasu Tupã ikatúva ojapo hetaiteve mbaʼe ñande ñaimoʼã téra jajerurévagui , ipokatu rupi ñande pype .
Cristo iglésia , ha Cristo Jesús rupi toñemombaʼe guasu Tupãme , opa ára . Amén .
Che , añemyakãsã vaekue ha aiméva koty ypytũme Ñandejára rehehápe , ajerure peẽme peiko haguã umi Tupã ohenói vaekuépe oiko vaerãháicha .
Anítei pejejapo , pende rory uvei ojupe . Anítei pende pochy rei , pejohecha kuaa uvei , joayhupópe .
Ha pe pyʼa guapy rupi , pene mbojoajupáva oñondive , peñehaʼã peiko peteĩcha , Espíritu Santo omeʼẽháicha .
Ñande niko opavave peteĩ tete añónte , ha peteĩnte avei pe Espíritu . Ha peteĩ mbaʼe pehaʼarõ haguãnte avei pene renói vaekue Tupã .
Ñandejára niko peteĩnte , peteĩchante jajerovia Tupãre ha peteĩchante ñañemongarai vaekue .
Peteĩnte hína Tupã ha opavave Túva haʼe , oĩva opa mbaʼe ári , ojapóva hembipota opavave rupi ha oĩva opavavépe .
Cristo niko omeʼẽ ñandéve , peteĩ-teĩme ñane mbaʼerã , pe imbaʼe porãngue tuichaitévagui .
Upévare Ñandejára Ñeʼẽ heʼi : Haʼe ojupírõ yvágapeheta iñapytĩmby ogueraha vaekue , ha yvypórape heta mbaʼe omeʼẽ .
Ha mbaʼépa heʼise “ haʼe ojupi yvate ” ? Upéva heʼise , haʼe oguejy raẽ hague yvy guýpe , ipypukuvehápe .
Ha upe oguejy vaekue niko upe haʼe jeýnte ojupi vaekue yvágape , ijyvatevehápe .
Haʼe voi , oĩ omeʼẽvape oiko haguã apóstol ramo ha ambuépe katu maranduhára ramo . Oĩ omoĩva omoherakuã haguã pe marandu porã , ambuépe katu oisãmbyhy haguã umi Tupãre ojeroviávape ha omboʼe haguã chupe kuéra .
Haʼe péicha ojapo ombosakoʼívo umi Tupã mbaʼévape ombaʼapo haguã hapicha kuéra rehehápe , omombarete haguã Cristo rete .
Péicha , jajoajupáne peteĩcha ñande jeroviápe ha peteĩcha jaikuaáne Tupã Raʼýpe . Jakakuaapáne ha ñane tyarõmbáne jahupyty peve Cristo tuichakue .
Ndajaiko moʼã véima mitãicha jajererekóva águio pégotyo , térã jajererotyryrýva opa gotyo , ñahendúvo mbaʼe pyahu omboʼéva umi ñane mbotavyséva , ha ojavy vaekue hape .
Upéva rangue katu , jaikóvo añetegua ha mborayhúpe , jakakuáke opa guio jahupyty haguã Crístope . Haʼe niko hína pe iglésia akã ,
ha ipoguýpe pe iglésia , ku ñande retéicha , opa mbaʼe hendápe oĩ porãmba , ha ojoajupa ojuehe . Ha opa mbaʼe oiko porã ramo pe oĩháme , pe Cristo iglésia imbareteve ohóvo mborayhúpe .
Kóicha haʼe ha ajerure peẽme Ñandejára rérape : Anive peiko umi Tupãre ojeroviaʼỹva oikoháicha . Umíva niko iñakãme oúvante ojapo ,
ha umi mbaʼe iñakãme oguerekóva mbaʼeverã naiporãi . Haʼe kuéra ndoikuaái pe jeikove Tupãgui oúva , itavýgui ha iñakã rehénte oikoségui .
Notĩvéigui mbaʼevégui , oñemeʼẽ opaichagua mbaʼe vaípe ha heko kyʼápe ndaikatúi ojejoko .
Peẽ katu , Crístogui napehendúi vaekue péicha peiko haguã .
Peẽ niko pehendu vaekue umi mbaʼe ojeʼéva Cristo rehe , ha oĩ vaekue pene mboʼéva peiko haguã haʼe oipotaháicha , añete Cristo reheguávape .
Upévare , pejeheja pende reko tujágui ha anive peiko yma guaréicha . Péicha peiko hague niko pende tujupa vaekue , pehejágui teko kyʼa pene mbotavypa .
Pembopyahupaitéke pende pyʼa ha pene akãme perekóva ,
ha pemoñepyrũ pende reko pyahu , Tupã ojapo vaekue ijoguaha ramo . Upéva ojehecháta pende rehe , pende reko marangatu ha ipotĩ porã ramo , ha peiko ramo añete guápe .
Upévare , anive pende japu ojupe . Añeteguánte peje pende rapichápe , opavave ñande niko Cristo rete reheguánte .
Pende pochy ramo , ani peʼa angaipápe . Ani peheja kuarahy oike jepe pende pochy poi haguã .
Ani pemeʼẽ juruja Añáme .
Pe imonda vaekue , anive omonda ha toñemoĩ tombaʼapo . Toheka hembiaporã hekópe ombaʼapo haguãme , haʼe okaru haguã ha ohupytyka haguã mboriahúpe .
Anive pene ñeʼẽ tieʼỹ . Peiporu uvei ñeʼẽ iporãva omombaretéva umi oikotevẽvape , ha oipytyvõva opa ohendúvape .
Ani pemoñembyasy Tupã Espíritu Sántope . Heseve niko Tupã omoĩ vaekue pende rehe imbaʼeha upe ñepysyrõ árape guarã .
Anive pende pyʼaro , pende pochy vai térã pende pochy rei . Ani pesapukái ojupe térã pene ñeʼẽ guasu ojupe . Peheja ñaña opaichagua .
Pende pyʼa porã uvei ojupe , ha pejoporiahurereko . Peheja rei ojupe mbaʼe vai pejapóva ojuehe , Tupã oheja rei haguéicha peẽme pene rembiapo vaikue Cristo rupi .
Peẽ niko Tupã raʼy haʼe ohayhu etéva , peñehaʼã pende pyʼa porã haʼéicha .
Peiko joayhupápe Cristo ñande rayhu haguéicha , ha omeʼẽ haguéicha hekove ñande rehehápe Tupãme mbaʼe kuaveʼẽ hyakuã asývaicha .
Peẽ niko Tupã mbaʼe ha kóicha peiko vaerã : Ani peñeʼẽ mbaʼeveichagua joguereko kyʼáre , térã oimeraẽichagua teko kyʼa ha mbaʼe pota reíre .
Ani pene tieʼỹ , pene ñeʼẽ rei téra pene ñeʼẽ guasu . Koʼã mbaʼe niko naiporãi pende rehe . Umíva rangue pemombaʼe guasu uvei Tupãme .
Peikuaa porãke opa ojoguereko kyʼáva , térã heko kyʼáva , térã ipira pire rakateʼỹva rei , ndoike moʼãi Cristo ha Tupã sãmbyhýpe . ( Pira pire rakateʼỹ niko jareko ramo guáicha ambue Tupã ) .
Ani peheja avave pene mbotavy ñeʼẽ reípe . Koʼã mbaʼére voi Tupã oinupã pochy umi chupe iñeʼẽ renduʼỹvape .
Ani pejeheʼa umívare .
Peẽ niko yma peiko vaekue pytũmbýpe . Koʼágã katu , pejoaju rupi Ñandejára ndive , peiko tesapehápe . Peiko aipóramo umi tesapépe oikoháicha .
Pe tesapégui niko osẽ pyʼa porã , teko joja ha añete .
Peñehaʼã peikuaa mbaʼépa umi Tupã oguerohorýva .
Ani pejapo umi mbaʼe mbaʼeverã iporãʼỹva , umi pytũmbýpe oikóva ojapóva . Penohẽ uvei okápe opavave ohecha haguã .
Ñatĩ niko ñañeʼẽ haguãnte jepe umi mbaʼe kañyháme haʼe kuéra ojapóvare .
Opa mbaʼe oñerenohẽ ramo okápe hesakãháme , upépe ojekuaa mbaʼeichaite guápa hína umíva .
Opa mbaʼe oñemyesakãva niko oiko chugui tesape . Upévare purahéipe heʼi : Epáy nde , rekéva . Epuʼã omanóva apytéguiha Cristo nde resapéta .
Upévare , pemaʼẽ porãke mbaʼéichapa peikóta . Ani peiko itavývaicha , pene arandu uvei .
Peiporu kuaáke koʼã ára ijahápe peẽme , cháke ivai hína koʼã ára oúva .
Ani pende výrotei . Peñehaʼã peikuaa mbaʼépa Ñandejára oipota .
Ani pekaʼútei , upéiko ndaikatuvéi pejejoko . Ta pene renyhẽ uvei Espíritu Sántogui .
Peñeʼẽ vove ojupe peiporu ñeʼẽ oúva Salmo kuéra ha opaichagua purahéi Crístope ojejapo vaekuégui . Ñandejárape pepurahéi ha pemombaʼe guasu .
Opa mbaʼépe pemoguahẽ pende aguije Tupã ñande Rúpe , Ñandejára Jesucristo rérape .
Opavavéke pejapo ojeʼeháicha peẽme , pehechauka haguã pemombaʼeha Ñandejárape .
Peẽ kuña omendáva , pejapóke pene ména heʼíva peẽme , pejapoháicha Ñandejára heʼíva peẽme .
Ména kuéra niko tembireko akã hína , Cristo haʼeháicha pe iglésia akã . Cristo iglésia niko Cristo rete hína , ha haʼe katu ipysyrõhára .
Ha pe Cristo iglésia ojapoháicha Cristo heʼíva , tembireko kuéra avei ojapo vaerã iména kuéra heʼíva chupe kuéra .
Peẽ ména kuéra , pehayhúke pene rembirekópe , Cristo ohayhu haguéicha pe ijiglésiape , ha omeʼẽ hese hekove .
Péicha , haʼe omboyke pe ijiglésia Tupãme guarã , omopotĩ rire ýpe ha iñeʼẽ rupi ,
Cristo voi oguereko haguã henondépe peteĩ iglésia , porãgui ojajaipáva , imarãʼỹva ha ichaʼĩʼỹva ha mbaʼeve ãichagua oguerekoʼỹva , imarangatúva uvei katu , ha mbaʼeve ivaíva oguerekoʼỹva .
Péicha avei , ména kuéra ohayhu vaerã hembireko kuérape , haʼe kuéra ojehayhuháicha ijupe voi . Upe hembirekópe ohayhúva , ojehayhu ijupe voi .
Avave niko ndojahéiri hetére . Ñamongaru uvei ha ñañangareko hese . Péicha avei Cristo ojapo umi ijiglésiare ,
upéva Cristo retégui hína . Ha ñande niko upe hete rehegua .
Ñandejára Ñeʼẽme niko heʼi : “ Upévare , kuimbaʼe oheja vaerã itúva ha isýpe , ha ojoaju hembireko ndive ha oiko mokõivégui peteĩ tekovénte . ”
Mbaʼe guasuete ha ojekuaaʼỹva niko pe koʼápe ojeʼéva , ha che añeʼẽ Cristo ha ijiglésiare .
Opáichavo , ména kuéra tohayhu hembirekópe ojehayhuháicha ijupe voi , ha tembireko kuéra tomombaʼe iménape .
Peẽ taʼýra ha tajýra kuéra , pemombaʼéke pende ru ha pende sýpe , pejeroviáre Crístore . Upéva niko hekopeguánte voi .
Ha peẽ túva kuéra , ani pembopochy rei pende raʼy kuérape . Pemongakuaa ha peheko mboʼe uvei Ñandejára oipotaháicha .
Peẽ tembiguái , pejapóke heʼíva peẽme umi oĩva pende járarõ ko yvy ári . Pemombaʼe chupe kuéra ha pende pyʼaite guive pejapo heʼíva peẽme , ku Crístope guarã pejapórõ guáicha .
Ani omaña aja pende rehénte pejapo umi mbaʼe heʼíva peẽme , pepyta porã haguã hendive kuéra . Peiko uvei Cristo rembiguáicha ha pejapo umi mbaʼe Tupã oipotáva .
Kyreʼỹmeke pembaʼapo , ku Ñandejárape guarã pembaʼapo ramo guáicha , ha ndahaʼéi karai kuérape guarã .
Pene manduʼáke Ñandejára ohupytykataha peteĩ-teĩme hembiapo porãngue rekoitépe , tahaʼe tembiguái térã tembiguaiʼỹvape .
Ha peẽ tembiguái jára kuéra , péicha aveíke peiko pene rembiguái ndive , ha anive pe mongyhyje chupe kuéra peinupãtaha . Pene manduʼáke peẽ avei , haʼe kuéraicha , peimeha Ñandejára yvagapegua po guýpe , ha chupe guarã peteĩchante opavave .
Ha koʼágã che ryvy kuéra , ta pene mbaretéke pejoajúvo Ñandejára ndive ha ipokatu ta pene mombarete .
Pemoĩ pende jehe opa mbaʼe Tupã omeʼẽva peẽme peñorãirõ haguã mbaʼe pochy ndive , péicharõ hatã peiméta ani haguã pene mbotavy Aña .
Nañañorãirõi niko hína yvypóra kuéra ndive . Ñañorãirõ uvei umi yvategua mbaʼe pochy kuéra ndive , imbarete ha oguerekóva ipoguýpe koʼã ára jaikoha , pyharéicha iñypytũva .
Upévare , pemoĩ pende jehe umi mbaʼe Tupã omeʼẽva peẽme peñemoʼã haguã . Péicharõ , peropuʼakáta mbaʼe vai ojeityha ára pende ári , ha pehasa rire opa mbaʼe ivaíva , pejuhu nda pe guevíri hague .
Upévare peñembosakoʼi hatãke . Pereko pende jehe añetegua ku pende kuʼa jokuaha ramo , ha teko joja ku pende pytiʼa moʼãha ramo .
Opa árape peime pesẽ haguãicha pemoherakuã ñeʼẽ pyʼa guapy oguerúva .
Opa koʼã mbaʼe ári , pende jerovia pereko pende rete moʼãha ramo , ani haguã Aña huʼy rendy ojekutu pende rehe .
Pene akãre pemoĩ pysyrõ Tupã omeʼẽva peẽme , ha Ñandejára Ñeʼẽ pereko pende pópe ku kyse pukúicha , Espíritu Santo omeʼẽva peẽme .
Peñemboʼéke ha opa pejerure Tupãme pene pytyvõ haguã , Espíritu Santo oñandukaháicha peẽme . Aníke peñemeʼẽtei ha pende pyʼa kangy . Peñemboʼe umi Tupã mbaʼévare .
Peñemboʼe avei che rehe , Ñandejára omeʼẽ haguã chéve umi mbaʼe haʼe vaerã , añeʼẽ haguã akyhyjeʼỹre ha péicha aikuaauka haguã pe mbaʼe ojekuaaʼỹva marandu porã rehegua .
Marandu porã rehehápe niko Tupã che mbou hembijokuái ramo ha hesehápe añeʼẽ haguã . Ha upévare koʼágã aime iñapytĩmby . Peñemboʼe che rehe amoherakuã haguã akyhyjeʼỹre .
Tíquico ñane irũ jahayhu etéva ha ñane pytyvõhára Ñandejára rembiapópe , omoguahẽta peẽme marandu che rehegua ha mbaʼéichapa ajejuhu .
Upévare amondo chupe pene rendápe , oikuaauka haguã peẽme mbaʼéichapa roime ha pene mokyreʼỹ haguã .
Tupã ñande Túva , ha Ñandejára Jesucristo , tomeʼẽ opa umi ñandéicha Cristo rehe ojeroviávape pyʼa guapy , joayhu ha jerovia Tupãre .
Tupã tohupytyka imbaʼe porãgui umi ohayhúva Ñandejára Jesucrístope , mborayhu ijojahaʼỹva .
Che Pablo ha Timoteo , Cristo Jesús rembiguái , pomomaitei opa umi Tupã mbaʼéva táva Filipos guápe , ojoajúva Cristo Jesús rehe , ha avei opa umi omyakãva pende aty ha ipytyvõhára kuérape .
Tupã ñande Ru ha Ñandejára Jesucristo tohekuavo hemimeʼẽ ha ipyʼa guapy pende ári .
Che manduʼa vove pende rehe ameʼẽ che aguije Tupã che Járape ,
ha añemboʼévo , katuete ajerure vyʼapópe pende rehe ,
ñambaʼapo vaekue niko oñondive marandu porã ñemyerakuãme , iñepyrũha guive koʼagãite peve .
Aikuaa porã Tupã , omoñepyrũ vaekue hembiapo pende pype , omoguahẽtaha huʼãme Jesucristo ou jeyha ára peve .
Hekopete ahaʼarõ upéicha pende hegui , poguerekógui che pyʼa rugua itépe , ha peẽ pehupyty haguére che ndive pe pyʼa porã Tupã ohechauka vaekue chéve , tahaʼe aimérõ koty ypytũme térã mburuvicha kuéra renondépe añeʼẽ haguã marandu porã rehehápe .
Tupã oikuaa mbaʼeichaitépa pohecha gaʼu opavavépe , Cristo Jesús niko omoĩ che pype pohayhu haguã che pyʼaite guive .
Añemboʼérõ ajerure imborayhu tokakuaave ohóvo , ha Tupã tomeʼẽ peẽme mbaʼe kuaa ha arandu ,
peiporavo tapia haguã pe iporãvéva . Upéicha ikatúta pende reko potĩ ha peguata tenonde peñepysãngaʼỹre . Cristo ou jeyha ára peve .
Peẽ niko peraháta pende po renyhẽte tembiapo porã , Jesucristo rupi , Tupã ojererohory ha oñemombaʼe guasu haguã .
Che pehẽngue kuéra , aipota peikuaa , umi chéve ojehu vaekue iporãve hague uvei evangelio oñemyerakuã haguã .
Oimérõ jepe omyerakuãva Crístope ipyʼa rasýgui che ndive ha che mbohovái haguãnte , oĩ avei omyerakuãva pyʼa porãme .
Oĩ omyerakuãva Crístope che rayhúgui , oikuaa pype Tupã che moĩ hague koʼápe añeʼẽ haguã evangelio rehehápe ,
oĩ katu ojapóva haʼenteségui ha tova mokõime , oimoʼãgui péicha che mbopyʼa rasyvetaha ko koty ypytũ aimeháme .
Marãve ndoikói . Tahaʼe pyʼa porãme térã tova mokõime , Cristo oñemyerakuãma guive , upéva che mbovyʼa . Ha avyʼavétante hína ,
aikuaa niko opa koʼã mbaʼe ou porãtaha chéve asẽ haguã sãʼỹme , peẽ peñemboʼe rupi che rehe , ha Cristo Espíritu che pytyvõ rupi .
Aikuaa porã eterei Tupã nda che reja vai moʼãiha , jepiguáicha uvei ohechaukataha che rupi opavave rovake Cristo tuichaha , tahaʼe aikove ramo , tahaʼe amano ramo .
Chéve guarã niko che rekove hína Cristo , ha amanórõ katu aime porãvéta .
Opáichavo , iporãvétarõ aikove Tupã rembiapópe guarã , ndaikuaái mbaʼépa aiporavóta ,
Hasy aiporavo haguã . Amanose aiko haguã Cristo ndive , upéva niko iporãvéta chéve guarã .
Pende rehehápe katu iporãve aikove ramo .
Upévare aikuaa apytavetaha pene ndive poipytyvõve haguã , pekakuaave ha pevyʼave haguã pende jeroviápe .
Upéicha pe che rereko jeýta pene ndive , ha che rupi pevyʼavéta Cristo mbaʼégui peẽ .
Peiko kena oiko haguãicha umi ogueroviáva Cristo evangelio . Ahárõ térã ahaʼỹrõ pohecha , tahendu peimeha oñondive peteĩ pyʼápe , peñehaʼãvo pemyerakuã evangelio .
Ani pekyhyje umi pende rehe oñemoĩvagui . Péicha niko ojechauka porã haʼe kuéra oñehundiha ohóvo , peẽ katu peñepysyrõha . Kóva ou hína Tupãgui .
Cristo rehehápe niko ndahaʼéi peẽ pejeroviánteva hese , pehasa asy avei katu hendive .
Peẽ ha che ñaime peteĩ ñorãirõmente . Pehecháma vaekue mbaʼéichapa añorãirõ rakaʼe , ha koʼágã pehendu mbaʼéichapa añorãirõ ahávo .
Oimérõ Cristo omeʼẽ raʼe peẽme ipokatu peporomokyreʼỹ haguã , pe mborayhu pene atõi ramo peporombovyʼa jey haguã , opavave pehupyty ramo peteĩ Espíritunte , peporoporiahurereko kuaárõ ,
pe che myenyhẽna vyʼágui peikóvo oñondivepa peteĩ pyʼápe , peñembojoajúvo oñondive peteĩ mborayhúnte , peteĩ espíritunte ha peteĩ tembipotánte .
Ani pejapo mbaʼeve peẽnteségui térã pejejapógui , jejapoʼỹme uvei ha peteĩ-teĩ toguereko hapichápe mbaʼeguasuvérõ guáicha chugui .
Avave tohekaʼỹ pe chupénte ou porãva , pe ou porãva hapicha kuérape avei katu .
Peiko kena ojoapytépe Cristo oiko haguéicha ,
haʼe niko , Tupã vaekue , opáichavonahakateʼỹi Itupã rekóre ,
opoi vaekue uveipe imbaʼévaguiha oiko tembiguái ramo . Oikóvo oikoháichaopa yvypóra , ou yvy ári ñandeichaguayvypórarõ .
Oñemomirĩ ijupe voi , iñeʼẽ rendúvo omano meveosãingohápe kurusúre .
Upévare Tupã ohupi chupeyvateve opavavégui , ha omeʼẽ chupe upe téraoĩva opa téra ári ,
ikatu haguãicha Jesús réra renondépe , oñesũ opavave oĩvayvágape , yvýpe ha yvy guýpe
ha opavave ohechakuaa haguã Jesucristo Ñandejaraha , Tupã pe Túvaoñemombaʼe guasu haguã .
Upévare , che pehẽngue pohayhúva , pene ñeʼẽ rendu haguéicha chéve opa ára , ndahaʼéi aime ramo guare pende apytépente , koʼýte kena pene ñeʼẽ rendu koʼágã che poreʼỹme . Pembaʼapo kena pene ñesẽ ivaívagui rehehápe pende pyʼaite guive .
Tupã voi niko pende poriahurerekógui pene pytyvõ peipota haguã pe iporãva , ha pene pytyvõta pemoguahẽ haguã huʼãme .
Pejapo kena opa mbaʼe pengururuʼỹre ha pekaguaiʼỹre ojuehe ,
ani haguã avave ojuhu heʼi vaerã pende rehe , ha peiko haguã Tupã raʼy imarãʼỹva ramo koʼã tekove aña ha mbaʼe vai apoha apytépe . Ijapytépe kuéra pemimbi peẽ mbyjaitáicha pyhare .
Peñemohatã kena pe marandu oporomoingovévare . Upéicha , oúvo Cristo che pyʼa rory vaerã pende rehe , aikuaa pype nañani reíri ha nambaʼapo reíri hague .
Che rekove jepe ojepeʼárõ che hegui , oĩmbave haguã pe kuaveʼẽmby peropojáiva Tupãme pejerovia rupi , che avyʼa ha ambojaʼóne pe vyʼa pene ndive .
Pevyʼáke peẽ avei ha peike che vyʼápe .
Ñandejára Jesús oipotárõ amondose pene rendápe Timoteo , avyʼa haguã aikuaávo mbaʼéichapa peiko ,
Haʼéicha ipyʼa peteĩva che ndive ha añetehápe ojepyʼapýva pende rehe ndarekói ambue .
Opavave oheka pe ijupe guarãnteva , ndahaʼéi pe ou porãva Jesucrístope .
Peẽ katu peikuaa mbaʼéichapa ombaʼapo Timoteo ha che pytyvõ evangelio ñemyerakuãme , che raʼy tee ramo guáicha .
Amondose hína peẽme aikuaa vove mbaʼépa oikóta che hegui .
Ajerovia jepe Ñandejárare , che avei vokóinte ahataha pene rendápe .
Upéicha avei ajuhu tekotevẽha amondo ñane pehẽngue Epafrodítope , che irũ tembiapópe ha ñorãirõme , peẽ voi pembou vaekue oñangareko haguã che rehe .
Haʼe pende recha gaʼu ha ojepyʼapy eterei peẽ peikuaa haguére hasyha .
Hasýko añete kuri ha haimete omano , Tupã katu oiporiahurereko chupe , ha ndahaʼéi chupénte , chéve avei , ani haguã ajepyʼapyve ko ajepyʼapy háguima ,
Upévare amondo pyaʼe pene rendápe , pevyʼa haguã pehecha jeývo chupe ha che avei avyʼa mive haguã .
Perohory chupe Ñandejára rérape ñane pehẽngue tee ramo , ha umi haʼéicha guávape perohory vaerã .
Haimete niko omano Cristo rehehápe . Omoĩ hekove ha oĩ vaekue omano haguãicha ojehu haguére chéve ha ojapo che rehe umi mbaʼe peẽ ikatuʼỹ vaekue pejapo .
Che pehẽngue kuéra , pevyʼa kena Ñandejára renondépe . Chéve guarã ndahaʼéi mbaʼeve amoĩ jey ramo kuatiáre pe amoĩma vaekue , peẽme katu ou porãta .
Peñeñangarekóke umi tekove ahẽ , mbaʼe vai apoha , ojeapiʼóvagui .
Ñande hína umi añetehápe ñande rete ñamboykéva Tupãme guarã , ñamombaʼe guasúva chupe ñane sãmbyhývo Ijespíritu , jarohorýva Cristo Jesúspe , ha ndajajeroviáiva mbaʼe oka guio guávare .
Che ikatu vaerã moʼã avei ajerovia umíva umi mbaʼére . Avave ndoguereko moʼãi chéicha mbaʼérepa ojeroviáta umívare .
Ajeapiʼo vaekue 8 ára aju ypy haguépe yvy ári , Israelguáva che , Benjamín kuérava , hebréo teete ha hebréo raʼy , Israel guáva . Tembiapoukapy kuaápe katu fariséo vaekue che .
Ha che rakateʼỹ etereígui ko aroviávare , apuʼã vaekue Iglésia guávare , ha tembiapoukapy apo rehe ñañeʼẽtarõ , ndaipóri vaekue ojeʼe vaerã che rehe .
Opáichavo , opa koʼã mbaʼe amombaʼete vaekue , koʼágã ndajapói mbaʼevérõ Cristo rehehápe .
Opa mbaʼe ikatu vaerã moʼãva areko ndajapói mbaʼevérõ , ambojojátarõ che Jára Cristo Jesús rehe . Cristo rayhupápe aheja vaekue opa mbaʼe , ha areko umíva yty ramo , arekóma guive chupe che mbaʼerã ,
ha ajoaju hendive ndahaʼéi tekojoja ahupyty vaekue tembiapoukapy apo rupi , Crístore ajerovia rupínte , Tupã ohupytyka chéve pe teko joja , haʼe omeʼẽva umi Crístope oguerohorývape .
Aikuaase Crístope ha añanduse che pype upe pokatu osẽva ijeikove jeýgui , ha aikese umi jehasa asy haʼe ogueropuʼaka vaekuépe . Ajogua ramo chupe iñemanóme ,
ahaʼarõ aikove jeýne haguã omanóva apytégui .
Ndaʼeséi ahupytymaha koʼã mbaʼe ha aikomaha hekoitépe . Aha hína tenonde gotyo jahecha ndahupytýipa . Cristo Jesús raẽ niko che rupyty vaekue .
Che pehẽngue kuéra , ndaʼéi ahupytýma hague . Pe ajapóva katu , añembyesarái upe tapykuépe opytávagui ha añehaʼã ahupyty pe che renondépe oĩva ,
aguahẽ haguã huʼãme ha ahupyty pe yvága , Tupã ñane renoiha jahupytýva Cristo Jesús rupi .
Ñande ñane tyarõmava ñande jeroviápe , péicha ñañandu vaerã . Ha oimérõ napeñanduiha péicha , Tupã ohechaukáne peẽme .
Opáichavo , upe jahupytýma vaekue ojerureháicha jaiko vaerã .
Che pehẽngue kuéra , peiko kena che aikoháicha ha pemaʼẽ avei umi oikóvare ore rohechauka haguéicha peẽme .
Haʼe haguéicha peẽme heta jey , ha koʼágã haʼe che resay che rováre , heta oĩ oikóva ijaʼeʼỹrõ guáicha Cristo kurusúre ,
ha umíva ipahápe oñehundíta . Itupã nguéra hembipotánte , ha ojererovu umi mbaʼe oguerotĩ vaerã moʼãre . Umi mbaʼe yvy ariguánte oheka .
Ñande katu yvága ñane tetã , ha ñahaʼarõ upégui outaha ñande peʼávo ivaívagui Ñandejára Jesucristo ,
omoambue haguã ñande rete poriahu ojapóvo chugui tete omimbipáva hete teéicha . Ha ojapóta , ipokatúgui omoĩ haguã ipo guýpe opa mbaʼe .
Upévare , che pehẽngue kuéra pohayhu etéva ha pohechasetéva , peẽ che mbovyʼaha ha jopóivachava che rekovépe guarã , pepyta hatãkena Ñandejára ndive .
Ajerure Evódiape ha Síntiquepe avei , toiko porã oñondive Ñandejára rérape .
Ha ndéve avei , che irũ tee , ajerure reipytyvõ haguã koʼã ñane pehẽnguépe , haʼe kuéra niko che pytyvõ mbarete vaekue evangelio ñemyerakuãme , Clemente ha umi ambue kuéra che ykére ombaʼapo vaekue ndive . Héra kuéra ojehaíma yvága pegua kuatiápe .
Pevyʼa opa ára Ñandejára rérape . Haʼe jey peẽme : Pevyʼa !
Opavave toikuaa pene mbaʼe porãha . Ñandejára hiʼaguĩma .
Ani pejepyʼapy mbaʼevére , pemoĩ uvei opa mbaʼe Ñandejára pópe pene ñemboʼépe ; pejerure ha pemeʼẽ avei chupe pende aguije .
Ha Tupã omeʼẽne peẽme ipyʼa guapy , tuichavéva opa ikatu vaerãgui yvypóra ohaʼarõ . Ha pe pyʼa guapy oñangarekóne pende pyʼa ha pene ñeʼãre , Cristo Jesús rupi .
Ipaharã , che pehẽngue kuéra , pejepyʼa mongeta umi mbaʼe iporãvare , umi mbaʼe ojeapo vaerã mbaʼérõ rehe , opa hekópe guávare , opa ipotĩvare , opa oporombovyʼávare , opa herakuã porãvare . Pejepyʼa mongeta opaichagua teko marangatúre , opa ojererohory vaerãre .
Akóinte pejapo pehóvo upe che pomboʼe vaekue ha aheja vaekue peẽme pejapo haguã , umi mbaʼe pehendu ha pehecha vaekue ajapoha . Pejapo upéicha , ha Tupã oporombopyʼa guapýva oĩ vaerã pene ndive .
Avyʼaite Ñandejára rérape pene manduʼa jey haguére che rehe . Ndaʼeséiko pende resarái hague che hegui , ndaijáinte vaekue peẽme che pytyvõvo .
Ndahaʼéiko aikotevẽgui haʼéva peẽme , ahasakuaáva voínte pe arekomíva reheve .
Che mboriahukuaa ha che mbaʼéreta reko kuaa . Aime opaicharã : che ryguãtã térã che ñembyahýi haguã , arekopa haguã térã arekoʼỹ ete haguã .
Ndaipóri chéve guarã ikatuʼỹva , Cristo che mombaretéva rupi .
Upéicharõ jepe , pejapo porã che pytyvõ haguére che remikotevẽme .
Peẽ Filiposgua peikuaa avei , añepyrũrõ guare amyerakuã evangelio , ahávo Macedóniagui , pende Iglésia ñoite oguerauka vaekue chéve pene mbaʼe meʼẽ .
Tesalónicape aiko aja , heta jey perahauka vaekue chéve che remikotevẽrã .
Ndahaʼéiko che manduʼáva hína mbaʼe meʼẽrente , aipota uvei hekovia peẽme umi pemeʼẽ vaekue .
Ha koʼágã arekopáma , ha hetave aikotevẽvagui . Peruka vaekue chéve Epafrodito rupi reheve arekopáma ha naikotevẽ véima mbaʼeve . Pene mbaʼe meʼẽ haʼe insiénso kuaveʼẽicha Ñandejára oguerohorýva .
Aipórõ Tupã che Jára omeʼẽne peẽme opa peikotevẽva imbaʼeta yvága peguágui Cristo Jesús rupi .
Tojererohory opa ára Tupã ñande Ru . Amén !
Pemoguahẽ che maitei opa umi Jesucristo rupi , Tupã mbaʼévape hína . Umi ñane pehẽngue kuéra che ndive oĩva omoguahẽ peẽme imaitei .
Avei omoguahẽ peẽme imaitei opa Tupã mbaʼéva , ha tenondete umi Roma ruvicha guasu róga peguáva .
Ñandejára Jesucristo tohekuavo pende ári hemimeʼẽ .
Che Pablo , Jesucristo apóstol Tupã oipota rupi , ñane pehẽngue Timoteo ndive ,
romomaitei umi Tupã mbaʼéva Colosas guápe , ore pehẽngue Cristo reroviaha ivãʼỹva . Tupã ñande Ru tohekuavo pende ári ipytyvõ ha ipyʼa guapy .
Roñemboʼévo , ore manduʼa mantéva pende rehe ha romeʼẽ ore aguije Tupã Ñandejára Jesucristo Túvape .
Ojekuaauka oréve mbaʼeichaite pevépa perovia Cristo Jesúspe , ha pehayhu opa Tupã mbaʼévape .
Ako pehendu ramo marandu pyahu peikuaa vaekue mbaʼépa pe haʼarõ kuaa chugui . Upévare peikuaa pende jerovia ha pende mborayhu ipyendaha ipype , ha oime oñeñongatu peẽme guarã yvágape .
Ko marandu pyahu okakuaa ha hiʼa hína yvy jerekuévo , ojehu haguéicha pende apytépe pehendu guive oñeñeʼẽ Tupã pyʼa porãre , ha pehecha kuaa añetegua heʼíva .
Kóva pene mboʼe vaekue Epafras ku jahayhu etéva , ombaʼapo vaekue ore rekovia , ha peẽ perekóva Cristo rembiguái añeteguáva ramo .
Haʼe omombeʼu vaekue oréve pende rehegua , ha mbaʼéichapa pejoayhu Espíritu Santo rupi .
Upévare ore , roikuaa ypy guive , roñemboʼe pende rehe ha rojerure Tupãme oikuaauka porã haguã peẽme hembipota , pene moarandu ha oikuaauka porã haguã peẽme pe mbaʼe kuaa oúva Espíritu Sántogui .
Upéicharõ peikóne oikoháicha Ñandejára reheguáva , pejapo tapiávo umi chupe ombohorýva , opaichagua mbaʼe porã , ha pekakuaave haguã Tupãme .
Rojerure Tupãme , ipokatu mimbipápe , ta pene mombarete . Upéicharõ peropuʼaka kuaáne opa mbaʼe pyʼa mbarete ha ñehaʼarõ kuaápe , ha vyʼa guasu reheve .
Pemeʼẽne pende aguije ñande Túvape , pene mbokatupyrýva pehupyty haguã avei pe haʼe omeʼẽtavagui Tupã mbaʼévape , haʼe oisãmbyhy mimbihápe .
Tupã niko ñande peʼa pytũ poguýgui ha ñande reraha pe Taʼýra ohayhu etéva oisãmbyhyhápe .
Haʼe rupi ñane pysyrõ ha ojeheja reipa ñandéve ñane angaipa .
Cristo rehe jahecha , Tupã ikatuʼỹva ojehecha . Haʼe hína taʼýra ypykue , opa mbaʼe mboyve guare .
Haʼe rupi , Tupã ojapo ypy opa mbaʼe oĩva yvágape ha yvýpe , ojehecháva ha ojehechaʼỹva , ha avei umi espíritu yvategua opa mbaʼe oguerekóva ipoguýpe ha imbaretéva . Opa mbaʼe ojejapo vaekue haʼe rupi ha chupe guarã .
Cristo hína opa mbaʼe mboyve ha haʼe rupi opa mbaʼe oĩ hendápe .
Upéi ave , Cristo haʼe pe Tupã iglésia akã , ha upéva hete . Haʼe niko opa mbaʼe ñepyrũ ypy hague , haʼe raẽvete oikove jey , itenonde haguã upéicha opa mbaʼére .
Crístope niko Tupã omoĩmba vaekue ipokatu .
Ha haʼe rupi , Tupã omoingo porã jey hendive opa mbaʼe oĩva ko yvy ári ha yvágape , Cristo ruguy rupi , oñohẽ vaekue kurusúre .
Peẽ vaekue yma tetã mombyrygua ipyʼapýpe ijaʼeʼỹva Tupãre , opa mbaʼe vai pejapóvare ,
Ha koʼágã Cristo pene moingo porã jey , omano rupi yvyporaháicha . Ha upéva ojapo pende rereko haguã henondépe , marangatúpe , pende kyʼaʼỹre ha pene rembiapo vaiʼỹre .
Ha upevarã pene ratã vaerã pende jeroviápe , pejeiʼỹre pe ñehaʼarõ kuaa perekóva marandu pyahu pehendu vaekue rupi . Upéva hína pe marandu oñemombeʼúva opa rupi , ha che aipytyvõva oñemyasãi haguã .
Koʼágã avyʼa umi pende rehehápe ahasa asývare , upéicharõ niko amoĩmba ahávo che retépe pe Cristo jehasa asykue ohasaʼỹva gueteri , Tupã iglésiare , haʼéva hete .
Tupã ojapo che hegui iglésia pytyvõhára , haʼe omeʼẽva chéve ajapo haguã pende rehehápe , amyasãi haguã opa rupi imarandu ,
heʼiséva , pe imbaʼe ñemi hetaiterei ára ha ñemoñare pukukue Tupã omokañy vaekue , ha koʼágã oikuaaukáva umi imbaʼévape .
Tupã oikuaaukase vaekue chupe kuéra mbaʼépepa iporãta pe mbaʼe reta mimbipa oñongatúva upe oñembopyʼa peteĩ hague . Ha upe oñembopyʼa peteĩ ñemi hague niko Cristo , oĩva pende pype , hese ae oñehaʼarõ kuaáva jeiko mimbipa pereko vaerã .
Ñande ñamoherakuã Crístope , ñañemoñeʼẽvo ha ñamboʼévo opavavépe arandu , jaraha haguã chupe kuéra ojavyʼỹre Crístope .
Upevarã ambaʼapo ha añorãirõ opa mbarete ha puʼaka Cristo omeʼẽva chéve reheve .
Aipota peikuaa añorãirõ mbareteha hína pende rehe , umi Laodicea guáre ha opa che rechaʼỹ vaekuére gueteri .
Añorãirõ haʼe kuéra ikyreʼỹ haguã , oñomoirũ haguã akói mborayhúpe ha mbaʼe kuaápe ikatu vaerã oikuaauka mbaʼépepa iporã opa tetãme pe Tupã oñembopyʼa peteĩ ñemi hague , haʼéva Cristoite voi ;
ipype niko oñeñongatu hína opa arandu ha mbaʼe kuaa .
Kóva haʼe peẽme ani haguã avave pene mbotavy juru heʼẽme .
Naiméi ramo jepe pende apytépe , che espíritu oĩ pene ndive , ha che mbovyʼa peime porãha ha akói pene ratãha pende jeroviápe Crístore .
Upévare , pemoguahẽvo pende pype Crístope pende Jára ramo , peiko vaerã Cristo reheguáva ramo ,
peñembohapo vaerã ipype , peñemopyenda hatã hese , pende jeroviáre , peñemboʼe haguéicha ha pemeʼẽvo pende aguije opa ára Tupãme .
Peñeñangarekóke : ani peñembotyryryka umi pene mbotavyséva japúpe ha mbaʼe reípe , haʼe kuéra niko noñemopyendái Crístope , umi mbaʼe rerovia yma guarépente ha umi puʼaka ko yvy ári guápe oporoguerekóva poguýpe .
Tupã reko ojekuaapa Crístope ,
ha ipype peẽ peimemba , Cristo haʼégui opa espíritu puʼaka ha oñemombaʼéva myakãhára .
Ipype avei peẽ pejeapiʼouka vaekue , ndahaʼéi jeapiʼo yvypóra ojapo vaekuépe , jeapiʼo Tupã voi ojapo vaekuépe katu , pene mbojoajúvo Crístore ha oipeʼávo pende hegui pende reko vai .
Peñemongaraívo , peẽ peñeñotỹ vaekue Cristo ndive ha peikove jey avei hendive , pejeroviágui Tupã puʼakapa rehe ha omopuʼã jeýva chupe omanóva apytégui .
Peẽ niko yma , pemano vaekue pene angaipápe ha pende rete ojeapiʼoʼỹme ; koʼágã katu Tupã pene moingove Cristo ndive , pene pysyrõvo opa pene angaipágui .
Tupã oheja reipa ñandéve pe tembiapoukapy rupive ñande jopy vaekue hína , oikutúvo pe kurusúre .
Tupã oipeʼa ipuʼakaha umi espíritugui , ha Cristo rupi omoñakãity chupe kuéra opavave renondépe , ombotyryrývo hapykuéri ohechauka haguã haʼe ipuʼakaveha .
Upévare , aníke avave oñeʼẽ vai pende rehe peʼu ha pemboyʼúvare , térã arete , jasy pyahu térã pytuʼuha árare .
Opa koʼã mbaʼe niko taʼãnga umi ou vaerã renondépe , pe añeteguáva Crístonte voi .
Aníke peheja pende reja vai umi oñemomirĩ guaʼúva ha omombaʼe guasúva Tupã rembiguáipe , umi heʼíva imbaʼe rechaha ha ojejapoiteíva hemiandu yvyporaháicha guáre .
Haʼe kuéra ndojoajúi pe akãre , omongakuaáva ñande rete oñemongarúvo ha oñembojoajúvo ojuehe , Tupã oipotaháicha .
Peẽ pemano vaekue Cristo ndive ha napeime véima umi yvy rekóre ipuʼakáva poguýpe . Mbaʼére piko aipórõ peiko ko arapýpe guáva ramo , umi mbojojaha poguýpe ?
Péina upépe ku heʼíva : “ Ani repoko upévare . Ani reʼu upéva . Ani rehupi nde pópe . ”
Umíva umi mbojojaha niko , opa ojeporúvo , ha umíva hína yvypóra reko ha hemimboʼénte .
Añete niko umi mbaʼe ikatu oñemombaʼe guasu , ojerurégui Tupã rayhu reko ha teko jejapoʼỹ , ha oinupã vai ñande rete , ha umíva nombotuichái avavépe , ha iporã ojapo haguã yvypóra rembipotánte .
Aipórõ , peẽme niko peñemoingove jey Cristo rupi , peheka umi mbaʼe yvága reheguáva , pe Cristo oguapyhápe Tupã akatúape .
Pejepyʼa mongeta umi mbaʼe yvága peguáre , ani yvýpe guáre .
Peẽ niko pemano vaekue ha Tupã oguereko iñongatupy peẽme guarã peikove haguã Cristo ndive .
Cristo voi niko pe pende rekove . Ágã haʼe oúvo , peẽ pejúta avei hendive pene renyhẽ mimbipa reheve .
Pejuka , aipórõ , opa yvy rehegua oĩva pende pype : avave ani itieʼỹ kuña ndive , ha ani ojapo mbaʼeve ikyʼáva , ani oho imbaʼe andu rei ha hembipota vai rapykuéri , ha ani oñembotyryryka takateʼỹre ( haʼénteva avei taʼãnga rei ñemombaʼe guasu ) .
Koʼã mbaʼe rupi , ou Tupã ñenupã ipohýiva umi iñeʼẽ renduʼỹva ári ,
ha pende rekove ymave guarépe pejapo vaekue .
Ha koʼágã katu pehejapa koʼã mbaʼe : pe pochy , pe mbaʼe andu rei , pe ñaña , jejaʼo ha ñeʼẽ tieʼỹ .
Ani pende japu ojupe , peipeʼáma niko pende jehegui pende reko yma guare ha umi mbaʼe yma pejapo vaekue ,
ha peikóta jeikove pyahúpe , pe kuimbaʼe pyahu rekovépe , oñemyatyrõva ohóvo ojogua haguã Tupã , Ijapoharépe , peikuaa porã haguã chupe .
Ndeʼise véima mbaʼeve ndépa Greciagua térãpa judío , ndépa rejeapiʼo pyre térãpa rejeapiʼoʼỹva , ndépa tetã mombyrygua , térã nde tavýpa , tembiguáipa térãpa nde rekosãʼỹ . Cristo haʼe opa mbaʼe ha oĩ opavavépe .
Tupã pende rayhu ha pende poravo peẽme peiko haguã imbaʼévarõ . Peñemonde poriahurereko ha pyʼa porãme , jejapoʼỹ , teko pochyʼỹ ha ñehaʼarõ kuaápe .
Pejogueropuʼaka ha peheja rei ojupe oimérõ ipochýva ambuére . Ñandejára oheja rei haguéicha peẽme , peheja rei avei peẽ .
Tenondete , peñemonde mborayhúpe , mbaʼe oporombojoaju porãva .
Ha Cristo pyʼa guapy tomyenyhẽ pende pyʼa , upevarãma pene renói vaekue Tupã peiko haguã peteĩ ramo . Ha pemeʼẽke pende aguije .
Pe Cristo marandu toĩ pende pype opa ára , iporãngue hetaháicha . Pejoheko mboʼe ha pejojaʼo mimi arandúpe . Pende pyʼaite guive pemeʼẽ pende aguije Tupãme ha pepurahéi salmo ha purahéi ijespíritu rekóva .
Ha opa mbaʼe pejapóva térã pejéva , pejapo Ñandejára Jesucristo rérape , pemeʼẽvo pende aguije Tupã ñande Túvape , haʼe rupi .
Tembireko kuéra , peiko pene ména ñeʼẽme , upéva hína pene rembiaporã Ñandejára rehe ojeroviáva hekópe .
Ména kuéra , pehayhu pene rembirekópe ha ani pende pohýi hendive kuéra .
Mitã nguéra , pene ñeʼẽ rendúke opa mbaʼépe pende rúpe , upéva ombohory Ñandejárape .
Túva kuéra , ani pembopochy pende raʼy kuérape , ani haguã ipyʼa kangy .
Tembiguái kuéra , peñeñeʼẽ rendúke opa mbaʼépe ko yvy ári pende járape , ndahaʼéi omaʼẽ aja pende rehénte , pepyta porã haguã hendive kuéra , pende pyʼaite guive katu , pekyhyjégui Ñandejáragui .
Opa pejapóva pejapo vyʼápe , pejapo ramo guáicha Ñandejárape guarã , ndahaʼéi yvypórape .
Peikuaáma niko , upéva rekovia Ñandejára omeʼẽtaha peẽme hembirejakue vore , pembaʼapógui peẽ Crístope guarã , pende Jára teéva .
Pe mbaʼe vai apohápe katu , oñemyengoviáta pe mbaʼe vai ojapo vaekue . Tupã oporombojovake teko jojápe .
Peẽ , mbaʼe jára , pende reko joja ha pene akã porãke pene rembiguái ndive . Pene manduʼa peẽ avei perekoha pende Jára yvágape .
Peñemboʼe tapia , opa ára peñangarekohápe peime ha pemeʼẽ pende aguije Tupãme .
Opa ára peñemboʼe ore rehe , Ñandejára oheja haguã oréve romyasãi tapia imarandu ha romombeʼu pe mbaʼe ñemimby oguerúva Cristo , upévare niko che añemyakãsã hína .
Peñemboʼe che ikatu haguã aikuaauka upe mbaʼe , ñeʼẽ resakãme porã ajapo vaerãháicha .
Pejoguerekóke arandúpe umi Tupã reroviahaʼỹ ndive ha peiporu porã ára pembaʼapo haguã .
Pene ñeʼẽ iporã ha oporombohory vaerã ha peikuaa vaerã mbaʼépa pejéta peteĩ-teĩme mamo ombaʼe poranduhápe .
Tíquico , ñane pehẽngue jahayhu etéva , teko jeroviahápe porã oipytyvõ ha ombaʼapo vaekue Ñandejárape guarã che ndive , ogueraháta peẽme marandu che rehegua .
Upévare amondo pene rendápe heʼi haguã peẽme mbaʼéichapa roime ha pene mokyreʼỹ haguã .
Hendive oho avei Onésimo , pe jahayhu etéva ha ojeroviaitéva ñane pehẽngue , pende reheguáva . Haʼe kuéra omombeʼúta peẽme opa mbaʼe koʼa rupi ojehúva .
Aristarco , che irũva yvyrakuápe , oguerahauka peẽme imaitei ; ha avei Marcos , ku Bernabé prímo . Peẽ pejeheko mboʼéma kuri Marcos rehegua , oho ramo pende rechávo , pemoguahẽ porãkena .
Pene momaitei avei Jesús , ku oñembohérava teko jojahára . Koʼãva añoite hína umi judío Cristo reroviaha ombaʼapóva che ndive Tupã ñesãmbyhýre , ha haʼe kuri tuicha pyʼa pytuʼu chéve guarã .
Oguerahauka peẽme imaitei Epafras , peteĩ Jesucristo rembiguái , peteĩ peẽva voi ha tapia oñemboʼéva pene mbarete haguã Tupã rembipota apópe .
Che ahecha mbaʼéichapa heta ojepyʼapy pende rehe Epafras , ojepyʼapyháicha avei umi oĩvare Laodicéape ha Hierápolispe .
Lucas , pe jahayhu etéva pohãnohára , pene momaitei , ha avei Demas .
Romomaitei umi ñane pehẽngue oĩva Laodicéape . Pemomaiteimi avei Nínfape ha umi Tupã reroviaha oñembyatýva jepi hógape .
Pehecha rire ko kuatiañeʼẽ , pemondo umi Cristo iglésia Laodicea guápe , upépe avei ojehecha haguã , ha peẽ avei pemoñeʼẽ haguã kuatia oúva peẽme upégui .
Peje koʼã mbaʼe Arquípope : “ Eñehaʼã ejapo porã pe oñemeʼẽ vaekue ndéve rejapo haguã Ñandejára rérape . ”
Che , Pablo , ajapo peẽme guarã ko kuatiañeʼẽ che po rupi . Pene manduʼáke aimeha yvyrakuápe . Tupã tohekuavo pende ári ipytyvõ .
Pablo , Silvano ha Timoteo romomaitei Jesucristo iglésia Tesalónica guápe , ojoajúva Tupã ñande Ru ha Jesucristo Ñandejára rehe . Tupã tohekuavo ipytyvõ ha ipyʼa guapy pende ári .
Tapia romeʼẽva ore aguije Tupãme pende rehe , ha ore manduʼa pende rehe ore ñemboʼépe .
Manterei ore manduʼa Tupã ñande Túva renondépe , mbaʼéichapa heta mbaʼe pejapo pende jerovia rupi , mbaʼéichapa pene mborayhu tuichágui hetápe peipytyvõ , ha mbaʼeichaite pevépa pehaʼarõ kuaa Ñandejára Jesucrístope .
Ore pehẽngue kuéra , ore niko roikuaa Tupã pende rayhuha ha pende poravo hague .
Ako roikuaauka ypy ramo peẽme marandu porã niko , ndahaʼéi vaekue ñeʼẽme añónte , heta mbaʼe hechapyrãme katu , ohechaukáva Tupã ha Espíritu Santo pokatu , ha roikuaa porãgui añeteha . Peikuaa porã mbaʼéichapa ore mbaʼe porã pene ndive , rohekávo peẽme guarã iporãva .
Peẽ katu pejapo ore rojapóva ha Ñandejára ojapo vaekue . Ha pemoguahẽ pende pyʼápe pe marandu porã vyʼa guasúpe Espíritu Santo omeʼẽva peẽme reheve , heta jehasa asy paʼũme .
Ha upéicha peiko ku oikose haguãicha mayma Jesucristo reroviaha , Macedonia ha Acáyape .
Pende hegui , Ñandejára ñeʼẽ iñasãi , ndahaʼéi Macedonia ha Acáyape añónte , opa rupi katu , ha ojekuaa pe jerovia peẽ perekóva Tupãre , ha upéicha rupi natekotevẽ véima ore roʼe mbaʼeve .
Haʼe kuéra voi katu oñeʼẽ peẽme ore guahẽre , ha mbaʼéichapa peheja umi taʼãnga rei ha pejevy Tupã gotyo , oikove ha añeteguáva , pejapo haguã haʼe oipotáva .
Ha avei pehaʼarõha ou jey yvágagui Jesús , pe Tupã Raʼy , Tupã omoingove jey vaekue . Jesús niko pe ñande peʼáva pe ñenupã vaiete oútavagui .
Peẽ voi , ore pehẽngue , peikuaa pe ore jeho pende recha haguã ndareíri hague .
Peikuaaháicha katu , Filípospe rojejaʼo ha rojerereko asy rire ramo jepe , Tupã ore pytyvõ romombeʼu haguã peẽme hembipota , pyʼa guasúpe ha ñorãirõ atã paʼũme .
Roikuaágui ndorojavyiha pe romombeʼúvape , ha noroñeʼẽi ave rohekágui mbaʼe vai térã roporombotavy haguã .
Tupã katu ombyaje ore rembiapo ha omeʼẽ oréve romyasãi haguã hembipota , ha upéicha roñeʼẽ . Ndorojapói mbaʼeve rojehayhuka haguã avavépe , Tupã mante , oipyguaráva ore pyʼa .
Peikuaaháicha , arakaʼeve na porombojuruheʼẽi vaekue ñeʼẽ porãreve , térã roiporu roʼéva romonoʼõ haguã viru . Tupã oikuaa upéva .
Arakaʼeve ndorohekái vaekue ore mbojerovia avave : peẽ térã oimeraẽva .
Ikatu vaerã moʼã ramo jepe roñeñanduka peẽme Cristo remimboʼekue ramo , roiko mitãicha pende apytépe . Peteĩ sy omongakuaa ha oñangarekóva imemby teére ,
upéicha avei , pende rayhu etereígui , romeʼẽse vaerã moʼã peẽme , ndahaʼéi Ñandejára Ñeʼẽ añónte , ore rekove guive katu.Mbaʼeichaite peve nipo roguahẽ pende rayhuetei !
Ore pehẽngue , peẽ pene manduʼáne mbaʼéichapa rombaʼapo ha roñehaʼã rojekovereka haguã . Rombaʼapo vaekue ára ha pyhare , ani haguã ipohýi peẽme ore rekove , romyasãi aja peẽme Ñandejára Ñeʼẽ .
Peẽ peikuaa , ha Tupã avei , ore marangatu , ore reko joja ha ore mbaʼe porã hague pene ndive , peẽ Tupã reroviahára .
Upévare , ore romeʼẽva ore aguije Tupãme , peẽ niko pehendu ramo guare Ñandejára Ñeʼẽ romyasãiva pende apytépe , pemoguahẽ pende pyʼapýpe Tupã marandu ramo , ha ndahaʼéi yvypóra marandu ramo . Ha añetehápe Tupã marandu hína , ogueraháva peẽme mbaʼe porã , peẽ heroviahápe .
Peẽ ore pehẽngue , pehasa asy ramo guare pene retãgua pópe , ojehu peẽme pe ojehúva avei umi Tupã reroviaha Jesucristo ndive guápe , Judéape , chupe kuéra avei niko omuñamba vaekue umi judío , hetãguáva .
Umi judío ojuka vaekue Ñandejára Jesúspe , ojuka haguéicha yma umi maranduhárape , ha ore mosẽ oréve . Ha umíva ndoikói Tupã oipotaháicha ha opuʼã opavavére ,
roñeʼẽsérõ umi judioʼỹva ndive , oñepysyrõ haguã , ndohejái oréve . Upéicha akói oñemyenyhẽ angaipágui . Ha opa haguã koʼã mbaʼe , Tupã ombou hiʼári kuéra ñenupã nde vaíva .
Ore pehẽngue , rojei ramo pende hegui sapyʼami , ha nda ore rechavéi ramo jepe , poguerekómi ore pyʼapýpe ha hiʼã etereími oréve roho pende rechami .
Roñehaʼã jepi roho haguã ; che , Pablo hetave jey ahase , ha Sataná che joko .
Mávare piko ikatu rojerovia , rovyʼa ha roñembotuicha , Ñandejára Jesús renondépe , ou jeývo ? Napeẽi ramo , avavéne .
Peẽ niko ore reko mimbipa ha ore vyʼa .
Aipórõ , ndaikatu véimagui rojejoko , ropyta mante Aténaspe ,
ha romondo ore pehẽngue Timotéope , ombaʼapóva Tupãme guarã omyasãivo Jesucristo marandu pyahu . Romondo chupe oho haguã pene mombarete ha pene myakã raku haguã pende jeroviápe ,
ha ani haguã koʼã jehasa asy avavépe osarea . Peẽ niko peikuaa voi jaropuʼaka mante vaerãha koʼã mbaʼe .
Upéi ave , roimérõ guare gueteri pene ndive , roʼe vaekue peẽme jahasa asytaha ; ha upéicha oiko , peikuaaháicha .
Upévare , che tenondete , ndaikatu véiguima aropuʼaka , amondo aporanduka mbaʼéichapa peiko pende jeroviápe . Akyhyje niko pe mbaʼe vairãme ñande raʼãva pende pyʼa raʼã ramo guarã , ha ore rembiapo opyta reipa .
Ha péina Timoteo ou jeýma Tesalónicagui , ha marandu porã ogueru oréve upe jerovia ha mborayhu perekóvagui . Heʼi oréve tapia pene manduʼaha ore rehe mborayhúpe , ha ore rechaseha , ore pende rechaseháicha avei .
Upévare , ore pehẽngue , ore jehasa asy ha ore jepyʼapy paʼũme , tuicha ore mombytuʼu roikuaávo peẽ akóinte pene mbareteha pende jeroviápe .
Roikuaávo peẽ akói pene mbareteha Ñandejára reroviápe , ore akã raku jey .
Mbaʼéicha nipo romeʼẽmba kuaáta ore aguije Tupãme pende rehe ha pe vyʼa guasuete roñandúvare henondépe rehe ?
Ára ha pyhare roñemboʼe Tupãme ohejami haguã oréve pohechami , rojapo haguã pe tekotevẽva gueteri pende jeroviáre .
Hiʼãnte oréve Tupã , ñande Túva , ha Ñandejára Jesús ore pytyvõ ikatu haguã roho pende rechávo .
Ha Ñandejára ta pene mongakuaa ha ta pejoayhuve ha ta pehayhuve pende rapicha kuérape ára koʼẽre , ore pende rayhuháicha .
Tomombarete pende pyʼa , ta pene momarangatu ha ta pene mboheko potĩ Tupã ñande Ru renondépe , oúvo Ñandejára Jesús , opavave Tupã mbaʼéva ndive .
Ha koʼágã rojerure ha roʼe peẽme Ñandejára Jesús rérape : ta pekakuaave ára koʼẽre pe teko kuaa peikuaa vaekue ore heguípe , ovyʼa haguã Tupã , pejapoháichama hína .
Peẽ niko peikuaáma umi ijapopyrã romeʼẽ vaekue peẽme Ñandejára Jesús puʼaka rupi .
Pe Tupã oipotáva niko tapeikove marangatúpe , avave ani itieʼỹtei ,
ha peteĩ-teĩ taipuʼaka hetére , marangatúpe ha teko kuaápe ,
anítei mbaʼe pota vai ha tembiapo vaisépe , umi Tupãme oikuaaʼỹvaicha .
Aníke avave oñemombarete ha ombotavy koʼã mbaʼépe hapichápe , Ñandejára oporonupã hatã hína opa koʼã mbaʼére , roʼe haguéichama peẽme .
Tupã ñane renói vaekue ndahaʼéi jaiko kyʼa haguã , ñane marangatu haguãnte .
Upe , oroʼyrõva koʼã mbaʼe , ndoroʼyrõi yvypórape , oroyrõ uvei Tupãme , omeʼẽ vaekue peẽme Espíritu Santo .
Jajoayhu vaerãháre katu , natekotevẽi romoĩ peẽme kuatiáre , Tupã voi pene mboʼe vaekue pejoayhu haguã .
Upéicha niko peẽ pejapo opa pene pehẽngue oikóva Macedonia tuichakue ndive . Ha rojerure peẽme , ore pehẽngue , ta tuichaichave ára koʼẽre .
Peñehaʼã peiko pyʼa guapýpe ha pembaʼapo pende pópe , rojerure haguéicha peẽme ,
umi oka pegua pende rereko haguã mbaʼe ramo ha peẽ napeñasãingói avavére .
Ore pehẽngue , ndoroipotái pepyta peikuaaʼỹre mbaʼépa oiko umi omanóvagui , ani haguã pejepyʼapy umi ambue ohaʼarõʼỹva mbaʼevéicha .
Rogueroviaháicha Jesús omano ha oikove jey hague , upéicha avei roguerovia , Jesús ndive Tupã omoingovepa jeytaha umi heroviaha omano vaekuépe .
Upévare roʼe peẽme , Ñandejára omboʼe vaekue ramo guáicha , japytáva guive jaikove ou peve Ñandejára , na ñane tenonde moʼãi umi omano vaekuére .
Oñehendúta peteĩ ñeʼẽ hatã , peteĩ Arcángel ñeʼẽ ha Tupã turupu , ha Ñandejaraite voi oguejýta yvágagui . Ha umi omano vaekue ogueroviáva Crístope , umíva raẽte oikove jeýta ;
upéi , umi jaikovéva gueteri , jajereraháne hendive kuéra araíre , jajojuhu haguã Ñandejára ndive amo yvate , ha upéicha ñaiméta Ñandejára ndive opa ára guarã .
Peñomyakã rakúke aipórõ koʼãva koʼã ñeʼẽme .
Arakaʼépa oikóta koʼã mbaʼeregua , ore pehẽngue , natekotevẽi romoĩ peẽme kuatiáre .
Peẽ peikuaa voi , ára ou jeytaha Ñandejára oguahẽtaha oñehaʼarõʼỹve jave , mondaha oguahẽ ramo guáicha pyhare .
Ágã ku yvypóra heʼívo : “ Opa mbaʼe péina oĩ pyʼa guapýpe , ha ndaipóri jakyhyje haguã ” , upépe oúta hiʼári kuéra oimoʼãʼỹhágui ñehundi guasu , ouháicha memby pota rasy kuña hye guasúvape ; ha avave ndaikatu moʼãi okañy .
Peẽ katu , ore pehẽngue kuéra , napeiméi pytũmbýpe pene mondýi haguã pe ára ou jeyha Ñandejára peteĩ mondaháicha .
Peẽ , ára ha mbaʼe rendy rehegua , ñande ndahaʼéi pyhare ha pytũ rehegua .
Upévare , ndajakéi vaerã umi ambuéicha , japáy ha ñane akã porã katu vaerã .
Umi okéva , oke pyhare , ha umi okaʼúva , okaʼu pyhare .
Ñande , ára peguáva katu , opa ára ñane akã porã vaerã . Ñañeñangareko vaerã , moʼãha peguáicha , ñande jerovia ha ñane mborayhu reheve , ha jajahoʼi ñane akã moʼãháme guáicha , ñande jerovia ha ñane ñepysyrõme .
Tupã na ñane moĩri ñañenupã haguã , ñanẽpysyrõ haguã katu , Ñandejára Jesucristo rupi .
Jesucristo omano ñande rehehápe , ikatu haguã , japáy térã jake ramo , jaiko haguã hendive .
Upévare peñomyakã raku ha peñomombaretéke , pejapoháicha voi hína .
Ore pehẽngue kuéra , rojerure peẽme pereko haguã mbaʼérõ umi pende apytépe ombaʼapóvape , pene sãmbyhýva Ñandejára rehe guápe , ha oñemoñeʼẽva peẽme .
Pehayhu vaerã chupe kuéra umi mbaʼeta ojapóvare . Peiko pyʼa guapýpe oñondive .
Rojerure avei peẽme , ore pehẽngue kuéra , peñemoñeʼẽ haguã umi heko sarambívape , pemyakã raku haguã umi heko jeroviaʼỹvape , peipytyvõ haguã umi ikangývape , ha peiko kuaa haguã opavave ndive .
Peñangareko ani avave ohepymeʼẽ vai ivaívape . Pejapo uvei katu iporãva ojuehe voi ha opa yvypórare .
Pevyʼa tapiáke .
Peñemboʼe mantéke .
Pemeʼẽ pende aguije Tupãme opa mbaʼére , upéva pe haʼe oipotáva pende hegui , peẽ Jesucristo reroviaha .
Ani pembogue Espíritu rata .
Ani pejahéi marandu kuaáre .
Pehaʼã opa mbaʼe ha pejoko pe iporãva .
Pejei opaichagua mbaʼe vaígui .
Tupã voi , pe Tupã pyʼa guapy meʼẽhára , tojapo pende hegui imarangatu etéva , ha toheja peẽme opa pende reko , pende espíritu , pene ánga ha pende rete , mbaʼevépe ivaiʼỹre , Ñandejára Jesucristo ou ramo guarã .
Pe pene renóivako heko jerovia porã hína , ha ojapo vaerã opa koʼã mbaʼe .
Ore pehẽngue kuéra , peñemboʼe avei ore rehe .
Pemomaitei opa ñane pehẽnguépe peteĩ ñehetũ marangatu reheve .
Haʼe peẽme , Ñandejára puʼaka rérape , pemoñeʼẽ haguã ko kuatia opa ñane pehẽnguépe .
Ñandejára Jesucristo tohekuavo pende ári ipytyvõ .
Pablo , Silvano ha Timoteo romomaitei Jesucristo iglésia , Tesalónica guápe , ojoajúva Tupã ñande Túva ha Ñandejára Jesucristo rehe .
Tupã ñande Túva ha Ñandejára Jesucristo tohekuavo ipytyvõ ha ipyʼa guapy pende ári .
Romeʼẽ ore aguije Tupãme pende rehe , ha iporã niko upéva rojapo , pende jerovia niko imbareteve ohóvo ha joayhu pende apytépe tuichave ohóvo arakoʼẽre .
Upéicha rupi roñeʼẽ porã pende rehe Tupã iglésia rupi , peropuʼaka kyreʼỹgui opaichagua oñemoĩva pende rehe ha umi jeiko asy perohasáva .
Upéva ohechauka Tupã pene mbojovake hague hekópe ha ojuhu hague iporãha peẽ peike isãmbyhýpe . Hesehápe niko pehasa asy hína .
Iporã niko Tupã ombohasa asy umi pene mbohasa asývape ,
ha peẽ pehasa asývape katu pene mombytuʼu , ha oréve avei . Péicha Tupã ojapóta ojechaukávo Jesucristo hemimbou kuéra ipuʼakapáva ndive ,
oúvo yvágagui tata rendy mbytépe . Oúta oinupã haguã umi oikuaaʼỹva Tupãme ha iñeʼẽ renduseʼỹva Ñandejára Jesús marandu porãme .
Umíva oñenupãta oñehundi haguã opa árape guarã , ha oñemombóta mombyry Ñandejára rendágui , imimbipa ha ipokatúgui .
Ñandejára oúta upe árape , ojererohory haguã umi imbaʼéva apytépe , ha ohecha ramó haguã chupe opa ogueroviáva , ha peẽ perovia vaekue umi mbaʼe roikuaauka vaekue peẽme .
Upevarã roñemboʼe opa ára pende rehe Tupãme , pene renói vaekue peiko haguã haʼe oipotaháicha , ha ipokatu rupi oiko haguã peẽme opa mbaʼe porã pejaposéva , ha opa umi tembiapo pemonguʼéva pejerovia rupi .
Upéicharõ , Ñandejára Jesús réra ojererohorýta pende rehe ae , ha haʼe pende rerohorýta , Tupã Ñandejára ha Ñandejára Jesucristo ipyʼa porãitéva oipotaháicha .
Koʼágã , che pehẽngue kuéra , Ñandejára Jesucristo ou jey haguã rehegua , ha ñande joaju hendivére niko rojerure peẽme ,
ani peheja avave pene mbotavy térã pene mondyise heʼívo peẽme oguahẽma hague Ñandejára ouha ára . Ikatúne oime oimoʼãva ore roʼe hague upéva Espíritu rupi , roñemoñeʼẽháme térã kuatia ñeʼẽme .
Ani peheja avave pene mbotavy . Upéva upe ára mboyve , oikóta ñepuʼã guasu Tupãre ha oúta pe tekove aña oñehundi vaerã .
Upe tekove aña , oñemoĩva opa Tupã réra oguerahávare térã oñemombaʼe guasu vaerãre , omoĩta iguapyha Tupaópe , heʼívo ijehe haʼe Tupãha .
Na pene manduʼái piko añeʼẽ hague peẽme koʼã mbaʼére ako aimérõ guare pene ndive ?
Ha koʼágã peikuaáma mbaʼépa ojoko upe tekove añáme ani haguã ojechauka hiʼára oguahẽ mboyve .
Pe mbaʼe vai ñemi ombaʼapóma hína , ohaʼarõnte ojeívo pe ojokóva chupe .
Upépe ojechaukáta pe tekove aña , Ñandejára Jesús ohundítava peteĩ jepejúpe , ha imimbipápe ohejátava chupe ikatuʼỹre ojapo mbaʼeve .
Upe tekove aña , Sataná remimbou , oúta tuicha pokatu reheve , techaukarã ha mbaʼe hechapyrãva japu reheve ,
ha oiporúta opaichagua mbaʼe vai ombotavy haguã umi oñehundi vaerãme , ndoguerohorýi ha ndohayhuséi haguére pe añetegua ikatúva ohupyty ñepysyrõ .
Upévare Tupã oheja ombotavy chupe kuéra pe mbaʼe japu , ha oguerovia pe añeteguaʼỹ ,
ikatu haguã oñehundi opa umi ndogueroviaséiva pe añetegua , ha oguerohorýva uvei teko aña .
Ore katu romeʼẽ tapia ore aguije Tupãme pende rehe , che pehẽngue kuéra Ñandejára ohayhu etéva . Tupã niko pende poravo peẽme raẽvete pene pysyrõ haguã Espíritu Santo pene momarangatúva rupi , ha pe añetegua peroviáva rupi .
Upevarã pene renói vaekue Tupã , marandu porã ore romyerakuãva rupi , peike haguã avei peẽ Ñandejára Jesucristo reko mimbipápe .
Aipórõ , ore pehẽngue kuéra , pejepytaso ha ani pende resarái umi ore pomboʼe vaekuégui , tahaʼe ore ñeʼẽ tee rupi , térã kuatiañeʼẽ rupi .
Ñandejára Jesucristo voi ha Tupã ñande Túva , ñande rayhúva ha omeʼẽ vaekue ñandéve vyʼa opaʼỹva , ha ñehaʼarõ kuaa ipyʼa porã rupi ,
ta pene mbopyʼa kyreʼỹ , ha ta pene mombarete opa mbaʼe porã peje ha pejapóvape .
Ipahávo , ore pehẽngue kuéra , peñemboʼekena ore rehe , Ñandejára ñeʼẽ oguahẽ pyaʼe ha ojererohory haguã opa rupi , ojehu haguéicha pende apytépe .
Peñemboʼe avei Ñandejára ore peʼa haguã umi tekove añágui , nda opavavéi niko oguerovia umi mbaʼe roʼéva .
Ñandejára katu heko jeroviaha , ha haʼe pene mombarete ha pene moʼã vaerã Añágui .
Ha Ñandejárare rojerovia pejapo ha akóinte pejapotaha umi roʼe vaekue peẽme .
Ñandejára ta pene pytyvõ peporohayhu haguã Tupã oporohayhuháicha , ha peropuʼaka haguã jehasa asy , Cristo ojapo haguéicha .
Ore pehẽngue kuéra , rojerure peẽme pejei haguã oimeraẽva ñane pehẽngue ombaʼaposeʼỹvagui , ha ndoikóiva ore pomboʼe haguéicha .
Peikuaa niko mbaʼépa pejapo vaerã peiko haguã ore roiko haguéicha : ore niko ndoroikói vaekue pende apytépe rombaʼapoʼỹre ,
ha ndoroʼu reíri vaekue avave rembiʼu . Upéva rangue rombaʼapo vaekue ára ha pyhare , ani haguã ore pohýi peẽme .
Ikatu ramo jepe rojerure raʼe peẽme ore pytyvõ haguã , rombaʼapo vaekue rohechaukávo peẽme mbaʼéichapa peiko vaerã .
Roime ramo guare pene ndive niko roʼe vaekue peẽme kóva : Ombaʼaposeʼỹva tokaruʼỹ .
Rohendu oimeha pende apytépe oiko reíva , ombaʼaposeʼỹva mbaʼevépe .
Umívape roʼe Ñandejára Jesucristo rérape ombaʼapo haguã pyʼa guapýpe hembiʼurãre .
Peẽ katu , ore pehẽngue kuéra , ani pene kaneʼõ pejapo haguã iporãva .
Oĩrõ ndoikuaaséiva mbaʼeve koʼã mbaʼe roʼévagui ore kuatia ñeʼẽme , pehecha porã mávapa ha ani pejeheʼa hese , otĩ haguã .
Opáichavo ani pereko chupe pende aʼeʼỹhárõ , peheko mboʼe uvei chupe , pene pehẽngue niko .
Ha Ñandejára oporombopyʼa guapýva , haʼe voi ta pene mbopyʼa guapy opa ára ha opa hendápe . Ñandejára toĩ pene ndive .
Che , Pablo , ahai peẽme ko che maitei che poite rupi . Péichante voi amoĩva jepi che réra opa kuatiañeʼẽ che ajapóvare .
Ñandejára Jesucristo tohekuavo ipytyvõ pende ári .
Che Pablo , Jesucristo apóstol , ombou vaekue Tupã , ñane pysyrõva , ha Jesucristo Ñandejára , pe ñahaʼarõva ,
amomaitei Timotéope , che jerovia pegua che raʼy tee . Tupã , ñande Ru ha Ñandejára Jesucristo , toñohẽ ipytyvõ , iporiahurereko ha ipyʼa guapy nde ári .
Ajerure haguéichama ndéve , ahávo Macedóniape , epyta haguã Éfesope , ere haguã oimévape anive oiko oporomboʼe añeteguaʼỹ ha ohendu umi mbaʼe rei oñemombeʼúva ,
térã umi ñeʼẽ rei opaveʼỹva ñande ypy kuerakue rehegua . Umi mbaʼe umíva oporomoingo vai rei ha ndoporoipytyvõi ojekuaa haguã Tupã rembipota , ojekuaáva jajerovia ramo hese mante .
Upe mbaʼe haʼe vaekue ndéve ere haguã chupe kuéra , oheka omoĩ ñane paʼũme joayhu , mborayhu osẽva pyʼa potĩ porã , akã porã ha jerovia añetégui .
Oime ojei vaekue koʼã mbaʼégui ha oiko ápe ha pépe , ñeʼẽ ñombohovái reípe .
Oikose hikuái Moisés rembiapoukapy mboʼeha ramo , oikuaaʼỹre mbaʼépa heʼi hikuái , ha oporomboʼe oikuaa porãrõ guáicha .
Jaikuaa niko pe tembiapoukapy iporãha , jaiporu ramo ojeporu haguãicha .
Ñane manduʼa vaerã , mbaʼeveichagua tembiapoukapy noñemeʼẽiha umi mbaʼe porã ojapóvape guarã . Tembiapoukapy oĩ umi heko puʼãva ha iñeʼẽ renduʼỹva , umi iñaña ha iñangaipávape guarã , umi omombaʼeʼỹva Tupãme ha Tupã rayhu rehegua mbaʼe kuaa , umi ojukáva itúva térã isy , opaichagua porojukahárape guarã .
Avei umi hekopeʼỹ oporoguerekóvape guarã , térã kuimbaʼe oikóva kuña ramo , umi oporoguerokañýva , umi ijapúva ha umi omeʼẽ guaʼúva iñeʼẽ , ha umi ojapóva oimeraẽva mbaʼe osẽva tekomboʼe porãgui .
Péicha omboʼe pe marandu porã Tupã marangatu heko mimbipápe omeʼẽ vaekue chéve amosarambi haguã .
Ameʼẽ che aguije pe che mombarete vaekuépe , Ñandejára Jesucrístope , che rerekóva ijeroviaha ramo ha che moĩ vaekue ambaʼapo haguã chupe guarã .
Haʼe rire ramo jepe hese heta mbaʼe vai yma , amuñámi ha ajahéimi hese , Tupã che poriahurereko , ndahaʼéigui gueteri vaekue che heroviaha ha ndaikuaái ajapóva .
Ñandejára heta ohekuavo che rehe imborayhu , che mombaʼe ha omeʼẽ chéve pe mborayhu ikatúva jareko Jesucristo rupi ae .
Ko haʼétava añetegua ha opavave oguerovia vaerã katuete : Jesucristo ou hague ko yvy ári oipysyrõ haguã angaipa apohápe , ha umíva apytépe , che aime tenondete .
Tupã katu che poriahurereko , Jesucristo ohechauka haguã che pype , opa mbaʼe ogueropuʼaka kuaaha . Ha upéicha , che ajehecha umi oguerovia vaerã chupe rechaukaha ramo , ohupyty haguã jeikove opaveʼỹva .
Upévare terakuã porã ha teko mimbipa opa ára guarã Tupãme , mburuvicha guasu omanoʼỹva , ojehechaʼỹva ha peteĩnteva ! Amén .
Upéva ojehu vaekue Himenéope ha Alejándrope , ameʼẽ vaekue Satanápe oikuaa porã haguã ndeʼi vaerãiha mbaʼeve ivaíva Tupãre .
Tenondete haʼe oñeñemboʼe vaerã , ojejerure asy vaerã opavavére ha oñemeʼẽ vaerã Tupãme aguije opa yvypóra rehehápe .
Oñeñemboʼe vaerã umi tetã sãmbyhyhárare , mburuvicha kuérare , ikatu haguã jaiko pyʼa guapýpe ha ñorãirõʼỹre , jeporiahurerekópe ha ñemombaʼépe .
Upéva iporã ha ombohory Tupã ñande pysyrõvape .
Haʼe niko oipota opavave toñepysyrõ ha toikuaa pe añetegua .
Tupã niko peteĩnte ha peteĩnte avei pe omoĩ porãva yvypóra kuéra Tupã ndive . Upéva hína Cristo Jesús , yvypórava avei .
Haʼe niko omano ñande rehehápe opavave ñañepysyrõ haguã , ha mbaʼe rechaukaha ramo omeʼẽva vaekue hiʼárape porã .
Amombeʼu haguã koʼã mbaʼe haʼe che moĩ mbaʼe mombeʼuha ha apóstol ramo . Ha oheja che pópe amboʼe haguã jerovia ha añetegua umi judioʼỹvape . Ko che haʼéva hína añete . Nda che japúi .
Ha upéicha , aipota kuimbaʼe kuéra oñemboʼe opa rupi ha ohupi ipo Tupãme pyʼa potĩme ha pochyʼỹre , térã ñeʼẽmbojovaiʼỹme .
Ha aipota kuña kuéra toñemonde oporomotĩʼỹ haguãicha ha oñembojegua etereiʼỹre , ani mbaʼe hepývape , anítei oñakãkarãi jeguakapa , óro ha pérla reheve .
Tombojegua uvei hekove kuéra mbaʼe porã ojapóvape , péicha oiko vaerã kuña omombaʼéva Tupãme .
Kuña ohendu vaerã opa ojeheko mboʼeha kirirĩhápe , ñakãitýpe porã .
Ha aníke kuña oporomboʼe téra ipuʼakase kuimbaʼére . Che aipota okirirĩ .
Tupã niko ojapo vaekue Adánpe raẽ ha upéi ae Évape .
Ha ndahaʼéi vaekue Adán upe oñembotavy vaekue . Kuña vaekue , ha oñembotavykávo hoʼa angaipápe .
Ha upe kuña oñepysyrõta , sy hekópe guáicha ojapo ramo ojapo vaerã , ha oiko ramo akã porãme , jeroviápe , mborayhúpe ha teko marangatúpe .
Kóva añete : Oimérõ oisãmbyhyséva umi Jesucristo iglésia , mbaʼe porã oipota hína .
Upévare , pe oporosãmbyhývare ndojejahéi vaerãi . Peteĩnte hembireko vaerã . Oiko kuaa vaerã akã porãme ha oñemombaʼehápe . Opa ára oĩ vaerã oporomoguahẽ haguã hógape . Oporomboʼe kuaa vaerã ,
ndaikaʼúi vaerãi ha naiñorãirõséi vaerãi . Ipyʼa porã vaerã katu , ipyʼa guapy kuaa ha nda ipira pire potái vaerãi .
Oisãmbyhy porã kuaa vaerã hóga ha itaʼýra kuéra iñeʼẽ rendu ha heko porã vaerã .
Noisãmbyhy kuaáirõ hóga voi , mbaʼéicha piko oñangareko kuaáta Tupã iglésiare ?
Upévare , pe sãmbyhyhára ndahaʼéi vaerã peteĩ ojerovia ramóva , ani ágã upéi ojejapo ha hoʼa Aña hoʼa haguépe .
Ojeguereko vaerã mbaʼérõ umi ojeroviaʼỹva apytépe , ani haguã hoʼa mbaʼeveichagua ñemotĩme ha Aña ñuhãme .
Upéicha avei , umi Jesús iglésia pytyvõhára ojererekóvarã mbaʼérõ , arakaʼeve opyrũʼỹva iñeʼẽre , nda ikaʼúi vaerã ha ndoikói vaerã omonoʼõ pira pire hekopeʼỹ .
Haʼe kuéra oĩ vaerã pe añetegua jaroviávare , ha oikove vaerã akã porãme .
Tenondete chupe kuéra raẽ oñehaʼã vaerã , ha upéi , avave ndeʼíri ramo mbaʼeve ivaíva hese kuéra , oike kuaa ombaʼapo Jesús iglésia pytyvõhára ramo .
Umi kuñáva ojeguereko vaerã avei mbaʼérõ , naiñeʼẽ reíri vaerãi , heko kuaa ha nosẽi vaerã iñeʼẽgui opa mbaʼépe .
Umi Jesús iglésia pytyvõhára , hembireko peteĩ vaerã , ha oisãmbyhy porã kuaa vaerã itaʼýra ha itajýra kuérape , ha hogapy .
Umi pytyvõhára ojapo porãva hembiapo niko , oñembojerovia , ha ikatu oiko pyʼa guapy porãme , Cristo Jesús rerovia rupi .
Ahaʼarõ vokoieténte ahávo rohecha , ha amondo ndéve ko kuatia ,
sapyʼa naguahẽi voíri ramo , reikuaa haguã mbaʼéichapa ojeiko vaerã Tupã raʼy kuéra apytépe , pe Tupã oikovéva iglésia , oguerekóva ipópe pe añetegua ha ojepytasóva hese .
Mbaʼe guasu eterei pe añetegua Tupã rerovia rehegua : Cristo ojekuaaukayvypóraicha , Espíriturõ katuosẽ porã , ha ohecha chupeumi Tupã remimbou . Ojekuaauka opa tetãme , ojererovia yvy áriha oñemoguahẽ yvágape .
Espíritu Santo heʼi voi ko yvy opa potávo oĩ vaerãha ojeíva ijeroviágui , oho haguã umi espíritu japu oporombotavýva ha umi ñeporomboʼe oúva mbaʼepochýgui rapykuéri .
Umíva ohendúta hova mokõiva ha ijapúvape , ipyʼa iperéva hembiapo vaikue ohapy hague chupe kuéra .
Umíva ndohejái oñemenda ha ojeʼu oimeraẽva mbaʼe . Tupã katu ojapo vaekue koʼã mbaʼe hoʼu haguã umi heroviaha ha añetegua oikuaáva omeʼẽvo chupe ijaguije .
Opa mbaʼe Tupã ojapo vaekue iporã , ha mbaʼevégui ndojejeguarúi vaerã , jajapyhy ramo ha ñameʼẽ ñande aguije Tupãme .
Ñandejára Ñeʼẽ ha ñane ñemboʼe rupi umi mbaʼe imarangatu .
Emboʼe koʼã mbaʼe , ñane pehẽngue kuérape , ha upéicharõ rembaʼapo porãta Cristo Jesúspe guarã . Ndéta peteĩ hembiguái imbaretéva pe jerovia ñeʼẽ ha pe tekomboʼe porã rejapyhy vaekue rupi .
Ani rehendu výro rei oñemombeʼúva ko yvy arigua . Eporoporiahurereko tapia .
Pe nde rete ñemonguʼe iporã ramo , pe poroporiahurereko katu iporãve opa mbaʼépe guarã , omeʼẽgui jeikove koʼágã ha upe rire guarã .
Kóva niko añetete hína , ha opavave ikatu oguerovia .
Upévare voi ñambaʼapo ha jajepytaso , ñahaʼarõgui , pe Tupã oikovéva ñandepysyrõ , ha tenondete umi ogueroviávape .
Koʼã mbaʼe remyasãi ha remboʼe vaerã .
Eñehaʼã ani ojejahéi nde rehe ne mitã haguére , techaukaha katu vaerã nde umi ogueroviávape guarã , pe reñeʼẽ ha reikoháichare , ha mborayhu , jerovia ha teko potĩme .
Aguahẽ aja , eiko emoñeʼẽ opavavépe Ñandejára Ñeʼẽ , emokyreʼỹ ñane pehẽngue kuérape ha eheko mboʼe chupe kuéra .
Eñangareko umi mbaʼe rerekóvare , Tupã omeʼẽ vaekue ndéve umi maranduhára ojerovia rupi oiko vaerãre , ha Jesús iglésia myakãhára kuéra omoĩ ramo guare nde rehe ipo .
Eñangarekóke ha ereko kuaáke koʼa mbaʼe , opavave ikatu haguã ohecha mbaʼéichapa reñakã rapuʼã .
Eñangareko nde jehe voi , ha umi mbaʼe remboʼévare , ha ejepytaso mbarete opa mbaʼépe . Péicha rejapórõ , nde voi reñepysyrõta ha avei umi ne rendúva .
Ani ne ñeʼẽ pohýi itujávape . Upéva rangue , eñemoñeʼẽ chupe , haʼe nde ru ramo guáicha . Ha eiko mitãrusu kuéra ndive ne pehẽnguéva ramo guáicha .
Iguãiguĩvape ereko nde sy ramo guáicha , ha umi kuñataĩme ne reindýva ramo guáicha , teko potĩme .
Eipytyvõ kuña imenaveʼỹmavape , oguerekoʼỹva moõpa ikatu oñemboja .
Ha pe imenaveʼỹmava oguereko ramo imemby ha temineno kuéra , haʼe kuéra raẽvete oikuaa vaerã oñangareko vaerãha hóga guáre ha omyengovia itúva ha isy mborayhu . Upéva ombohorýgui Tupãme .
Kuña imenaveʼỹva ha añetehápe opyta vaekue haʼeño , omoĩva ijerovia Tupãre ha oñemboʼéva ára ha pyhare .
Ha pe imenaveʼỹva oñemeʼẽva teko rorýpe , omano vaekuéva ramo guáicha .
Eheko mboʼe avei chupe kuéra taheko porã ani haguã oñeñeʼẽ vai hese kuéra .
Umi ojepyʼapyʼỹva hóga guáre , tenondete iñemoñare teére , ojahéi ijeroviáre ha ivaive umi ojeroviaʼỹvagui .
Imenaveʼỹva kuéra apytépe noĩ vaerãi umi ohupytyʼỹva gueteri 60 áño , ha iména peteĩnte vaekue vaerã .
Ojekuaa vaerã hembiapokue porãre , omongakuaa porã haguére imemby kuéra , omoguahẽ porã haguére mbohupápe , ha ojapo haguére umi Tupã mbaʼévare oikotevẽva , ha oipytyvõ oiko asývape . Upéi ave , oiko haguére ojapo opa mbaʼe iporãva .
Ha ani remoĩ imenaveʼỹva apytépe umi nombotýiva gueteri 60 áño , umíva niko oñandu ramo omenda jeyseha ojere Crístogui .
Ha upéicharõ hembiapo vai , opyrũgui pe ñeʼẽ omeʼẽ vaekuére .
Upéi ave , oiko ápe ha pépe ha iñateʼỹ . Ha ndahaʼéi iñateʼỹvante , iñeʼẽ rei katu avei , oike opa mbaʼépe ha heʼi heʼiʼỹ vaerã .
Upévare umi imenaveʼỹva ha imitãva , aipota omenda . Taimemby , toñangareko hógare , ani haguã oñeʼẽ hese kuéra umi ndaijaʼéiva ñande rehe .
Oiméma kuña imenaveʼỹva ojei vaekue ñande hegui ha oho Sataná rapykuéri .
Oimérõ Jesucristo reroviaha oguerekóva hógape imenaveʼỹva , oipytyvõ vaerã chupe , ani haguã osãingo Jesucristo iglésia pytyvõre . Upéicharõ pe Jesucristo iglésia ikatu oipytyvõ umi imenaveʼỹva oikotevẽ añetévape , ha oguerekoʼỹva oñemboja haguã ñepytyvõ rekávo .
Umi Jesucristo iglésia oisãmbyhy porãva ojehayhu joʼa-joʼa vaerã . Tenondete umi oikóva oñemoñeʼẽ ha oporomboʼe .
Ñandejára Ñeʼẽ niko heʼi voi : “ Ani remotĩnguaha pe guéi remombaʼapóva ” . Ha avei : “ Ombaʼapóvape oñemeʼẽ vaerã imbaʼapo repykue . ”
Ani rehendu ojeʼéva umi Jesucristo iglésia oisãmbyhývare , oĩʼỹrõ mokõi térã mbohapy heʼíva añeteha .
Umi iñangaipa tapiávape rejaʼo vaerã opavave renondépe , umi ohendúva okyhyje haguã .
Aheja ndéve , Tupã , Jesucristo ha umi Tupã remimbou poravo pyre renondépe , rejapo haguã koʼã mbaʼe remboykeʼỹre térã rembojeroviaʼỹre avavépe .
Ani remoĩ nde po avavére Tupãre ombaʼapo haguã , rejepyʼa mongeta porã mboyve . Ani remoirũ avave hembiapo vaípe , nde reko potĩke .
Nde rasy pyʼỹigui nde pyʼápe , ani reʼu ýnte , heʼu mimi avei kaguy .
Oime angaipa ojehecha porã rupi natekotevẽiva oñembojovake . Ha oime ojehecháva ojehu rire mante .
Upéicha avei , tembiapo porãngue ojehecha porã , ha umi iporãʼỹva nokañy moʼãi hína opa ára .
Umi oikóva tembiguái ramo omombaʼe vaerã ijárape , ani haguã oñeñeʼẽ vai Tupãre ha koʼã mbaʼe ñamboʼévare .
Ha oimérõ pe tembiguái jára Tupã reroviaháva , aníke nomombaʼéi chupe , ipehẽngue niko avei Tupã reroviápe . Upéva rangue , ombaʼapo porãve vaerã katu chupe kuéra . Umi hembiapo kuerakue ohupytýva niko Tupã reroviaha ha ohayhúva chupe kuéra . Emboʼe ha emyasãi koʼã mbaʼe :
Oimérõ omboʼéva mbaʼe rei ha ohoʼỹva Ñandejára Jesucristo omboʼévare , térã osẽva ñane remiandu Cristo reheguágui ,
upéva peteĩ tekove jejapo oikuaaʼỹva mbaʼeve . Haʼe kuéra niko hasy noñoñeʼẽ apíri ramo . Ha upégui ou umi mbaʼe pota hekopeʼỹmegua , jeiko vai , jejaʼo , jeroviaʼỹ ,
ha ñorãirõ opaveʼỹva umi iñakã kuchúva apytépe ha oikuaaveʼỹmava voi pe añeteguáva . Ha kuéra katu oimoʼã pe Jesucristo reroviágui oguenohẽtaha heta mbaʼe iporã vaerã chupe .
Añete niko pe Tupã reroviápe oĩha heta mbaʼe iporãva , umi oñeñandu porãva pe oguerekomívare .
Mbaʼeve niko ndajaguerúi jajúvo ko yvy ári , ha mbaʼeve ndajaguerahái .
Jareko ramo jaʼu ha ñañemonde haguã , javyʼáma vaerã .
Umi ipirapire retaséva katu hoʼa jepyʼa raʼã vai ñuhãme guáicha , ha ojecha heta mbaʼe pota vaípe , oitýva chupe kuéra pyʼa tarovápe ha ñehundípe .
Pirapire jehayhu eterei ogueru heta mbaʼe vai , ha oime ku imbaʼe potapa rupi ojei vaekue Jesucristo reroviágui ha ogueru ijupe hetaiterei jeiko asy .
Ha nde Timoteo , Tupã rembiguái , ejei opa koʼã mbaʼégui . Eikove teko porãme , poriahurerekópe , Jesucristo reroviápe , mborayhúpe , eropuʼaka jeiko asy ha nde pyʼa porãke .
Eñorãirõ porã ne mbaʼe reroviáre . Ani reheja oho nde hegui pe jeikove opaʼỹva , upevarãma ne renói vaekue Tupã , ha upévare remeʼẽ vaekue ne ñeʼẽ heta renondépe .
Koʼágã , Tupã opa mbaʼe omoingovéva renondépe , ha Jesucristo renondépe , omeʼẽ vaekue avei iñeʼẽ ha omombeʼu hendupyrãva Poncio Pilato renondépe , haʼe ndéve
rejapo haguã haʼéva . Eikóke teko potĩ ojehecha vaiʼỹ vaerãme , Ñandejára Jesucristo ou peve heko mimbipápe .
Hiʼárape porã Tupã ojapóta koʼã mbaʼe . Haʼe añoite pe imarangatúva , mburuvicha guasu kuéra ruvicha , ha opa mbaʼe Jára .
Haʼe añoite pe omanoʼỹva , oikovéva peteĩ mbaʼe rendýpe , avave ikatuʼỹhápe oñemboja . Ndaipóri yvypóra ohecha vaekue chupe ha ndaikatúi ohecha . Haʼe opa ára guarã heko marãʼỹ ha ipokatu . Amén .
Umi imbaʼe retávape yvy ári , ere ani ojejapo ha ani ojerovia umi mbaʼe retáre . Umi mbaʼe reta niko ndahaʼepái hína . Tojerovia uvei Tupãre , omeʼẽva ñandéve heta mbaʼe iporã vaerã ñandéve .
Ere chupe kuéra tojapo iporãva , taimbaʼe reta mbaʼe porãnguépe , ha toĩ tapia ombojaʼo haguãicha oguerekóvagui hapichápe .
Upéicharõ ombyatýta heta mbaʼe omopyenda mbaretétava chupe kuéra pe koʼẽrõ guarãme , ha ohupytýta hikuái jeikove añeteguáva .
Timoteo , eñangareko porãke pe jeroviapópe ojeheja vaekue ndévere . Ani rehendu ñeʼẽ rei , ha výro rei opoíva umi heʼíva ijehe aipo iñaranduha .
Umi péicha oikóva osẽ Jesucristo reroviágui . Ñandejára tohekuavo ipytyvõ pende ári .
Che Pablo , Cristo Jesús apóstol , Tupã che mboúva amoherakuã haguã pe jeikovete ikatúva ñahaʼarõ Cristo Jesús rupi ,
amomaitei Timotéope , che raʼy ahayhuetéva . Tupã ñande Ru ha Ñandejára Jesucristo toñohẽ nde ári imbaʼe porãngue , ta nde poriahurereko ha tomeʼẽ ndéve pyʼa guapy .
Ára ha pyhare , nde rehe añemboʼévo , amoguahẽ che aguije Tupãme . Che ypy kuéra oiko haguéicha ha pyʼa potĩme , che aiko hembijokuái ramo .
Che manduʼa manté umi nde resay reñohẽ vaekuére ha hiʼãnte chéve rohecha jey , tuicha avyʼa haguã .
Che manduʼa mbaʼéichapa rejerovia añete Tupãre , ojerovia haguéicha nde aguéla Loida ha avei nde sy Eunice . Aikuaa porã nde avei péicha rejeroviaha .
Upévare haʼe ndéve , remombáy jey haguã pe ne rembiaporã Tupã omeʼẽ vaekue ndéve che rupi , amoĩ ramo guare che po nde rehe .
Pe Espíritu Tupã omeʼẽva ñandéve niko ndahaʼéi jakyhyje haguã avavégui , ñande pyʼa ñamombarete haguã katu , ha japorohayhu ha ñane akã guapy haguã .
Ani retĩ reñeʼẽ haguã Ñandejára Jesucristo rehe , ha ani che rerotĩ añemyakãsã haguére Cristo rehehápe . Nde aveíkena ehasa asy remoherakuã haguére pe marandu porã . Tupã ne mombaretéta upéva reropuʼaka haguã .
Tupã niko ñane pysyrõ vaekue , ha ñande poravo imbaʼerã . Péicha ojapo , ndahaʼéi omyengovia haguã ñandéve mbaʼeve ñande japo vaekue . Haʼe ojaposéguinte péicha ojapo , ha imbaʼe porãgui . Tupã niko , Cristo Jesús rupi , imbaʼe porã ñane ndive opa mbaʼe oñepyrũ mboyve guive .
Ha mbaʼeichaite pevépa haʼe imbaʼe porã , koʼágã ojehechauka ñandéve Cristo Jesús rupi , pe ñane pysyrõva . Haʼe upe ohundi vaekue ñemano ha marandu porã rupi ohechauka pe jeikove opaʼỹva .
Tupã che moĩ vaekue chéve amoherakuã haguã ko marandu porã , ha che mondo apóstol ha mboʼehára ramo .
Upévare ahasa opa koʼã mbaʼe hína , ha péicharõ jepe , natĩri . Che aikuaa porã mávarepa ajerovia , ha aikuaa porã haʼe oñangarekotaha pe che pópe omoĩ vaekuére , ñembojovakeha ára peve .
Eiko kena che romboʼe haguéicha , ha aheja haguéicha ndéve reiko haguã . Ani reheja pe jerovia ha mborayhu jarekóva Cristo Jesús ndive .
Ha Espíritu Santo ñande pype oikóva rupi kena , eñangareko porã umi mbaʼe nde pópe ojeheja vaekuére .
Reikuaáma niko opavave Asia pegua che reja rei hague , Figelo ha Hermógenes jepe .
Ñandejára tohovasa Onesíforo ha hóga guápe , ou mantéva ombovevýi chéve che jehasa asy , ha notĩriva añemyakãsã haguére .
Rómape oguahẽ riremínte , oñemoĩ voi che reka che juhu peve .
Haʼe toikuaa Tupã poriahurereko ñembojovakeha árape . Nde niko reikuaa porã mbaʼéichapa haʼe heta che pytyvõ Éfesope .
Nde , che raʼy , Tupã mbaʼe porã ta ne mombarate Cristo Jesús rupi .
Upe , nde che rendu haguéicha , heta renondépe , péichake avei nde , emboʼe umi jajeroviaha porãvape , ikatu haguãicha oporomboʼe avei .
Eropuʼakáke jehasa asy oúva ndéve , ndéko hína Jesucristo ñorãirõhára .
Ñorãirõhára oĩva huvicha poguýpe niko ndojeheʼái oimehaichagua tembiapóre , ojapo vaerãgui huvicha heʼiháicha chupe .
Ha péicha avei peteĩ oñaníva , noñaníri ramo hekópe , ndo jererohory moʼãi avei chupe hembiapokue rekoitépe .
Pe ombaʼapo pohýiva kokuépe raẽvete , ohupyty vaerã kóga repykue .
Embojere ne akãme koʼã mbaʼe haʼéva ndéve , ha Tupã voi ne pytyvõta reikuaa haguã mbaʼépa heʼise .
Ne manduʼáke Jesucristo rehe . Haʼe niko David ñemoñare hína , ha opuʼã jey vaekue omanóva apytégui . Péicha niko heʼi pe marandu porã che amyerakuãva ,
ha upéva rupi heta ahasa asy ha ajerereko iñapytĩháme , che rembiapo vai ramo guáicha . Ñandejára Ñeʼẽ katu ndaikatúi oñeñapytĩ .
Upévare , umi Tupã oiporavo vaekue rehehápe aropuʼaka opa mbaʼe , ikatu haguã Cristo Jesús rupi haʼe kuéra avei oñepysyrõ , ha oikuaa pe jeikove opaʼỹva ha tuichaitéva .
Añetehápe niko ojeʼe : Ñamano ramo hendivehendive avei jaikovéta ,
jahasa asy kuaa ramohendive ñaiméta opa mbaʼe ári , jaʼérõ ndajaikuaaiha chupehaʼe avei na ñande kuaa moʼãi ,
ndajajeroviái ramo hesehaʼe ndaupéichai ñane ndive , ndaikatúigui haʼe voiheʼi ijupe tove .
Ne manduʼáke nde rapicha kuérape ha Tupã renondépe ere chupe kuéra ani haguã oñoñeʼẽ api hikuái . Péva niko naiporãi mbaʼeverã , ohundi uvei opa ohendúvape .
Eñehaʼã mbaitéke repyta porã haguã Tupã ndive , ku ombaʼapóvaicha oguerekoʼỹva mbaʼevégui otĩ haguã , ha omboʼéva hekópe añetegua .
Ejeheja ñeʼẽ rei ha výro reígui . Umi péicha oñeʼẽva niko hembiapo vai vaivéta ,
ha umi mbaʼe haʼe kuéra omboʼéva katu okaru , ku aícha ñande roʼóre . Péicha niko ojehu Himeneo ha Filétope ,
opíava umi mbaʼe añeteguágui , heʼívo ojeikove jeýma hague omanóva apytégui . Péicha , hetágui omokangy ijerovia .
Pe ita Tupã omboguapy hatã vaekue katu ndokuʼe moʼãi , ha hese heʼi : “ Ñandejára oikuaa umi imbaʼévape ” ha avei “ Opa umi omombaʼe guasúva Ñandejárape , ojeheja vaerã mbaʼe vaígui . ”
Umi mbayru peteĩ óga guasúpe jajuhúva niko ndahaʼéi óro térã plátagui ojejapo vaekue añónte . Oĩ avei ojejapóva yvyra térã ñaiʼũgui . Oĩ ojeporu porãva ha oĩ ojeporúva oimeraẽva mbaʼe ojejapo haguã ipype .
Oimeraẽva ojehejárõ umi mbaʼe vaígui , ojoguáta ku mbayru porãme oñemboykéva Tupãme guarã , ha haʼe oiporúta heta mbaʼe iporãva ojapo haguã .
Ejeheja umi mbaʼe mitã rusúpe omyakã rakúvagui . Eiko uvei teko jojápe , ejerovia Cristo rehe , ehayhu nde rapicha kuérape ha eiko pyʼa guapýpe umi Ñandejárape ipyʼaite guive omombaʼe guasúva ndive .
Ani rejapysaka térã reike mbaʼeveichagua ñeʼẽ reípe . Reikuaa porã niko ñorãirõme mante umíva opaha .
Ñandejára rembiguáiva niko ndoikói vaerã ñorãirõme , oiko porã vaerã katu opavave ndive . Oporomboʼe kuaa vaerã ha ndahaʼéi vaerã ku ipochy reíva rehegua .
Oñemoñeʼẽ kuaa vaerã umi iñakã rehénte oikosévape . Ikatu mbaʼe niko péicharõ Tupã opoko hese kuéra , ha oheja hikuái heko vai ha ou oikuaa umi mbaʼe añeteguáva .
Péicharõ opáyta ha ojehekýita hikuái pe ñuhãgui , Aña oguerekohápe chupe kuéra ipoguýpe iñapytĩmby .
Aipota reikuaa porã kóva : Pe ára paha oñemoaguĩvo heta ojehasa asýta .
Opavave imbaʼerãnte oipotáta opa mbaʼe , pira pirénte ohayhúta , ha oñemohaʼentese ha ojejapóta . Oñepuʼãmbáta Tupãre , túva ha sýpe avave naiñeʼẽ rendu moʼãi , ndojehecha kuaa moʼãi avavépe ha ojejahéita Tupãre .
Avave naimbaʼe porã moʼãi avave ndive , ha avavépe ndojeporiahurereko moʼãi . Oñeñeʼẽ reíta ojuehe ha avave ndaikatu moʼãi ojejoko , hetáta oñemboharái vaíva hapicháre ha ndojehecha ramo moʼãi mbaʼeve iporãva .
Oĩta oguasu apíva hapicháre , iñakã rehénte oikóva , ojejapóva ha ojapóva umi mbaʼe chupe kuérante ombovyʼáva , ojapo rangue Tupã oipotáva .
Oikóta hikuái heko marangatu vaicha , opa ojapóvare katu , ojehecháta umi mbaʼe heʼíva ogueroviaha ndeʼiseiha chupe kuéra mbaʼeve . Ani rejeheʼa umícha guáre .
Umíva apytépe oĩ hína umi oikéva oimeraẽva rógape ha ombotavy umi kuña iñakã kuchúvape , ha angaipágui henyhẽvape , ha ojapo rei reínteva opa oúva chupe iñakãme .
Koʼã kuña niko oikuaaségui opavavépe ohendu , upéicharõ jepe arakaʼeve ndoikuaa moʼãi umi mbaʼe añeteguáva .
Ha Janes ha Jambrés oñemoĩ haguéicha Moisés rehe , péicha avei koʼãva oñemoĩta umi mbaʼe añeteguáre . Koʼãva niko itujupaite iñakãme ha ijerovia oguerekóva Tupãre omboyke .
Péicharõ jepe , haʼe kuéra ndoho mombyry moʼãi . Opavave ohecha kuaáta hese kuéra itavy etereiha , ojehu haguéicha umi Moisés rehe oñemoĩ vaekuépe .
Nde katu Timoteo reikuaa porã umi mbaʼe che amboʼéva , mbaʼéichapa aiko , mbaʼépa pe ajaposéva ha mbaʼérehepa ajerovia . Rehendu mbaʼéichapa aropuʼaka heta mbaʼe , mbaʼéichapa ahayhu che rapicha kuérape ha heta mbaʼe vai ahasa .
Reikuaa porã mbaʼéichapa Antioquía , Iconio ha Lístrape heta ajerereko asy ha heta ahasa asy . Vaípe niko umi rupi ajecha vaekue . Ha opa umívagui Ñandejára che peʼa .
Ha péichako , opa umi ojeroviáva Tupãre Cristo Jesús rupi , heta ojeguereko asýta .
Ha umi ijapúva ha oikóvape oporombotavy , umívape oho vaivéta hína . Oporombotavy javeve , haʼe kuéra voi oñembotavy .
Nde katu aníke arakaʼeve rejei umi mbaʼe reikuaáva ha reroviávagui . Nde niko reikuaa porã mávapa ne mboʼe vaekue .
Ne manduʼáke ne mitã guive reikuaaha Ñandejára Ñeʼẽ . Reikuaa ikatuha ne moarandu ha ikatuha ne pysyrõ rejerovia ramo Cristo Jesús rehe .
Ñandejára Ñeʼẽ niko henyhẽ Tupã puʼakágui , ha iporã ñamboʼe ha ñañemoñeʼẽ haguã ñande rapichápe , japoheko mboʼe ha japoromoarandu haguã hekopete .
Upéicharõ , pe Tupãme omombaʼe guasúva noikotevẽ moʼãi mbaʼeve ojapo haguã opa mbaʼe iporãva .
Tupã ha Cristo Jesús rérape , oútava Mburuvicha guasúicha ombojovake haguã oikove ha omanóvape , ajerure jey-jey ndéve
remosarambi haguã pe marandu porã . Emoherakuãke ijahápe ndéve ha ijaʼỹháme avei . Eñeʼẽ opavavépe ku oguerovia añete haguãicha pe eréva , eñemoñeʼẽ ha mbegue mbeguépe eheko mboʼe chupe kuéra .
Oguahẽta hína ára , ha avave nohenduse moʼã véima mbaʼeve iporãva chupe kuéra oñemboʼéva . Upéva rangue , oikóta iñakãre ha ombyatýta ijerére umi mboʼehára ohendukáva chupe kuéra umi haʼe kuéra ohendusévante .
Ojeréta añeteguágui ha ogueroviáta výro rei .
Nde katu , ne akã guapy ha eropuʼaka vaerã jehasa asy oúva ndéve . Akóinteke emoherakuã pe marandu porã , ha ejapopa porã ne rembiapo Tupã rembiguái ramo reguerekóva .
Che katu aiméma ameʼẽ haguãicha che rekove Tupãme ikuaveʼẽmby ramo . Hiʼaguĩma ára amano haguã .
Hekoitépe niko añorãirõ , ipahaite peve añani , ha ndajeíri che jeroviágui .
Ha koʼágã ahaʼarõ hína pe jeguaka Ñandejára Jesucristo , Mbojovakehára heko jojáva , omoĩtava che akãre pe árape , che reko potĩ haguére . Ha ndahaʼe moʼãi chéve añónte omeʼẽtava . Omeʼẽta avei opa umi ipyʼaite guive ohaʼarõvape haʼe ou jey .
Eñehaʼãmbaitéke reju pyaʼe haguã che rendápe .
Demas niko che reja rei ha oho Tesalónicape , omyakã rakúgui chupe umi mbaʼe opavave ojapóva yvypóra rekópe . Crescente oho Galáciape , ha Tito katu Dalmáciape .
Lucas añóntema opyta che ndive . Egueru ne ndive Marcos , haʼe niko ikatúta che pytyvõ che rembiapópe .
Tíquico katu amondo Éfesope .
Ágã reju vove kena egueru chéve che póncho aheja vaekue Carpo rógape , Tróadepe . Egueru avei chéve che kuatia kuéra , ha aníke nde resarái umi kuatia vakapígui .
Alejandro , ku fiérrore ombaʼapóva heta mbaʼe vai ojapo che rehe . Ágãnte Ñandejára omyengoviáne chupe opa umi mbaʼe ojapo vaekue che rehe .
Aníke mbaʼeve ojapo nde rehe . Haʼe niko opuʼã umi ñande ñamoherakuãvare .
Ajereraha ypy ramo guare mburuvicha kuéra renondépe che jehe añeʼẽ haguã , avave ndoúi vaekue che pytyvõ . Che rejapaite hikuái , oĩ haguéicha . Ajerure Tupãme ani haguã haʼe omyengovia chupe kuéra upévare .
Ñandejára mante che pytyvõ ha che mombarete . Upévare , ikatu vaekue amoherakuã pe marandu oipysyrõva opa umi Tupãre ojeroviaʼỹvape . Ha upéicha Ñandejára Jesucristo che peʼa jaguarete jurúgui .
Haʼe che moʼãne opa mbaʼe vaígui , ha che reraháne yvágape haʼe oisãmbyhyhápe . Toñemombaʼe guasu chupe opa ára ! Amén .
Emoguahẽmi che maitei Prisca ha Aquílape , ha Onesíforo róga guápe .
Erasto opyta Coríntope , ha Trófimo katu aheja Milétope , hasýgui .
Eñehaʼã kena eju roʼy mboyve . Omondo avei imaitei ndéve Eubulo , Pudente , líno , Claudia ha opa umi Jesucristo rehe ojeroviáva koʼapegua .
Ñandejára Jesucristo toĩ ne ndive , Tupã toipytyvõ opavavépe .
Che , Pablo , Tupã rembiguái ha Jesucristo apóstol , aime aisãmbyhy haguã Tupã rembiporavo kuérape , ikatu haguã oguerovia ha oikuaa pe Tupã rayhu añetegua ,
ha ohaʼarõ kuaa jeikove opaʼỹva . Tupã ijapuʼỹva heʼi vaekue , ojapo mboyve mbaʼeve , omeʼẽtaha kóva ko jeikove ,
ha hiʼárape haʼe oikuaauka vaekue iñeʼẽ . Ha upéva , Tupã ñande pysyrõva , heʼi vaekue chéve amyerakuã haguã .
Tito che raʼy tee , chéicha avei ogueroviáva , amondo ndéve che kuatiañeʼẽ . Tupã ñande Ru ha Jesucristo ñande pysyrõhára , tohekuavo ipytyvõ ha ipyʼa guapy nde ári .
Roheja vaekue Crétape remoĩmba haguã hekópe opa mbaʼe , ha remoĩ haguã umi iglésiape guarã myakãhára , haʼe haguéicha ndéve .
Umíva tapicha joheipyre vaerã , peteĩ jevýnte omenda vaekue , taʼýra kuéra Jesucristo reroviaha vaerã , ha ndaipóri vaerã mbaʼe vai ojeʼéva hese kuéra , ndaheko vaíri vaerãi ha nopuʼã reiséi vaerãi hapicháre .
Pe Jesucristo iglésia myakãhára , Tupã mbaʼéva rerekua hekópe , heko potĩ vaerã , ndahaʼéi vaerã ojejapóva , ipochy reíva , ikaʼúva , oporonupãséva ha ipláta potáva .
Upéva rangue , omoguahẽ kuaáva vaerã hógape mombyrygua , imbaʼe porã , iñakã porã , ipojoja , imarangatu ha oiko kuaáva vaerã .
Imbarete vaerã Ñandejára ñeʼẽ ohendu vaekuépe , ikatu haguã omokyreʼỹ hapicha kuérape , jeheko mboʼe añete guápe , ha ogueroviaka kuaa vaerã umi hese oñemoĩvape .
Heta oĩ umi iñeʼẽ renduʼỹva ha iñeʼẽ reíva , tenondete umi judío ojerovia vaekue apytépe . Haʼe kuéra iñeʼẽ rei ha oporombotavy .
Umívape tekotevẽ rejuru mboty . Hetápe ombojavy omboʼégui výro rei ha ipláta potágui .
Peteĩ maranduhára Cretagua voi , upe heʼi vaekue hetãguáre : “ Umi Cretagua , tekove japu , saguaʼa , ikaru ha iñateʼỹva . ” .
Ha añetéko upe heʼi vaekue . Upévare ejaʼo mbaretéke chupe kuéra , ikatu haguã oguerovia porã ,
ha ani haguã ohendu ñeʼẽ rei omyasãiva judío kuéra , térã ojapo umi ndoikuaaséiva mbaʼeve añeteguágui heʼíva .
Heko potĩvape guarã opa mbaʼe ipotĩ , umi heko kyʼáva ha ndogueroviaséivape guarã katu ndaipóri mbaʼeve ipotĩva . Ikyʼapa niko iñapytuʼũ ha ipyʼa kuéra guive .
Heʼi hikuái oikuaaha Tupãme , hembiapópe katu ohechauka ndoikuaaseiha chugui mbaʼeve . Koʼã tekove ipyʼaro , opuʼã reise hapicháre ha ndaikatúi ojapo mbaʼeve iporãva .
Opa mbaʼe remboʼéva , ta upe teko mboʼe hekopeguáva heʼiháichake .
Umi itujámava taiñakã guapy , tojeapo mbaʼérõ , taiñakã porã , tahesãi ijeroviápe ha imborayhúpe , ha ta imbarete ogueropuʼaka haguã jehasa asy .
Upéicha avei kuñakarai kuéra , taheko kuñakarai guasu ha ani ijurumyʼỹi térã ikaʼu . Tohechauka tembiapo iporãva ,
ha tomboʼe kuñakarai pyahu kuérape ohayhu haguã iména ha imemby kuérape ,
taiñakã guapy , taheko potĩ , toñangareko kuaa hógare , taimbaʼe porã ha taiñeʼẽ rendu iménape , ani haguã avave oguereko heʼi vaerã Ñandejára Ñeʼẽre .
Eñemoñeʼẽ avei mitã rusu kuérape iñakã guapy haguã opa mbaʼépe ,
rehechaukávo nde voi tembiapo porã , mboʼepy hesãi porãva rupi , teko marangatúpe ,
teko mboʼe hekópe guápe , ikatuʼỹ vaerã avave ombohovái . Upéicharõ , umi nde rehe oñemoĩva , opytáta oikuaaʼỹre mbaʼépa ojapóta , ndojuhu moʼãigui heʼi vaerã nde rehe .
Eñemoñeʼẽ umi tembiguáipe taiñeʼẽ rendu opa mbaʼépe ijára kuérape , taimbaʼe porã ha ani ombohovái chupe kuéra .
Ani imonda . Taijoheipyre uvei ohechauka haguã opa mbaʼépe mbaʼeichaitépa iporã Tupã ñane pysyrõhára remimboʼe .
Tupã niko ohechauka vaekue imbaʼe porãha , oikuaveʼẽvo yvypórape oñepysyrõ haguã .
Pe Tupã pyʼa porã , ñane mboʼe jajeheja haguã teko jeroviaʼỹ ha mbaʼe pota yvy ári guágui , ha jaiko haguã ñande rekove koʼágã guápe , akã guapýpe , hekópe ha Tupã rayhúpe ,
torypápe ñahaʼarõ aja ou jey ñane Tupã guasu Jesucristo ñandepysyrõhára .
Haʼe omano vaekue ñande rayhupápe , ñane renohẽ haguã teko añágui ha ñane mopotĩmbaite haguã , ojapóvo ñande hegui peteĩ tetã imbaʼe teéva , mbaʼe porãnte oipotáva .
Kóva hína upe rejapo vaerã , reñemoñeʼẽvo ha reporojaʼóvo ave tekotevẽ ramo . Aníke reheja avave nde apoʼi .
Ne manduʼáke opavavépe tojapo mbaʼérõ sãmbyhyhára ha mburuvicha kuérape , taiñeʼẽ rendu chupe kuéra ha taikyreʼỹ ojapo haguã opa iporãva .
Ani okaguai avavére , tohayhu pyʼa guapy , taimbaʼe porã ha tojejapoʼỹ avave renondépe .
Ñande avei niko yma ñande výro , ha ñapuʼã reise vaekue oimeraẽvare . Ñande rape kañy vaekue ha jaiko opaichagua ivai ha ikyʼáva rembiguáirõ . Ñande reko aña vaekue ha jaiko pyʼa rasýpe , na ñande jaʼevéi ojuehe .
Tupã ñane pysyrõhára katu , ohechauka ipyʼa porã ha imborayhu yvypórape .
Ñande poriahurerekóguinte ha ndahaʼéi ñane rembiapo porãgui , ñane pysyrõva , ñane mopotĩvo ýpe ha ombopyahúvo ñande rekove Espíritu Santo rupi .
Jesucristo ñande pysyrõhára rupi niko , Tupã ñane myenyhẽ Espíritu Sántogui ,
ñanemoĩ porã haguã hendive imborayhu rupi , ha jahupyty upe jeikove opa árape guarã ñahaʼarõva .
Koʼãva hína umi mbaʼe jarovia vaerãva , ha aipota ere jey-jey koʼã mbaʼe , ikatu haguã umi Tupãme ogueroviáva oñehaʼã ojapo iporãva . Koʼã mbaʼe iporã ha oipytyvõ kuaa opavavépe .
Ani reike ñeʼẽ joapi reípe , téra máva mávapa ñande ypy kuéra , ha Moisés rembiapoukapy apóre . Koʼã mbaʼe výro rei ha naiporãi mbaʼeverã .
Oĩrõ oporombojoavýva , eñemoñeʼẽ chupe peteĩ térã mokõi jey , ha na ne renduséirõ emosẽ chupe Jesucristo iglésiagui .
Reikuaáma voi niko upe tapicha upéva heko añaha , ha iñangaipa voiha upe ohundíva chupe .
Ágã amondóvo ne rendápe Artemas térã Tíquico , eñehaʼã tereho che rendápe Nicópolispe . Haʼéma upépe apytataha roʼy ou vove .
Eipytyvõke opa ikatúvape avogádo Zenas ha Apólospe , oguereko haguã opa oikotevẽva oho haguã .
Umi ñande reheguáva toikuaa avei ojapo vaerãha iporãva , ha oipytyvõ oikotevẽvape , hekove kuéra ou porã haguã hapicha kuérape .
Opa oĩva che ndive oguerahauka ndéve imaitei . Emomaitei umi ñane irũ Jesucristo reroviaha jahayhúvape . Ñandejára tohekuavo ipytyvõ pende ári .
Che , Pablo , che akãsãva hína Cristo Jesús rehehápe , ha ñane pehẽngue Timoteo , romomaitei Filemónpe , rohayhuetéva ore rembiapo irũ ,
ha Jesucristo iglésiape ijatýva hógape . Upéicha avei , ñane reindy Apia ha ñane pehẽngue Arquípope , ñane irũva avei ñane rembiapópe .
Tupã ñande Ru ha Ñandejára Jesucristo tohekuavo ipytyvõ ha ipyʼa guapy pende ári .
Katuete che ameʼẽva che aguije Tupãme che manduʼávo nde rehe che ñemboʼépe ,
oñemombeʼu rupi chéve mborayhu rerekóva ha mbaʼéichapa rejerovia Ñandejára Jesús rehe ha opa umi Tupã mbaʼévare .
Ha ajerure Tupãme , ne rembiapo voi oikuaauka haguã ndéve opa mbaʼe porã ikatúva jajapo Crístope jahayhúgui .
Che mbovyʼa ha che mokyreʼỹ ne mborayhu . Nde niko che pehẽngue , remyenyhẽva pyʼa pytuʼúgui opa Tupã mbaʼévape .
Upévare , ikatu ramo jepe Cristo apóstol ramo haʼe ndéve rejapo haguã ,
iporãve chéve ajerure ndéve , mborayhu rérape . Che , Pablo , che tujámava , ha koʼágã aiméva hína yvyrakuápe Cristo rehehápe ,
ajerure ndéve rejapomi vaerã che raʼy Onésimo rehe , añeñandúgui itúva ramo , ñande jeroviápe , ko yvyrakuápe .
Ymave , Onésimo ndéve guarã ndahaʼéi vaekue peteĩ tembiguái mbaʼeverã iporã guasúva . Ha ágã katu iporã ñandéve guarã , chéve guarã ha ndéve guarã avei .
Amondo jey ndéve , haʼe niko che raʼy ahayhúva .
Che niko aipota vaerã moʼã opyta koʼápe che ndive , che pytyvõ haguã nde rangue , aime aja yvyrakuápe , Cristo marandu rehehápe .
Ha niko ndajaposéi mbaʼeve nde remoneĩ mboyve , ikatu haguã che pytyvõ , ndahaʼéi che pytyvõ vaerãgui , che pytyvõséguinte .
Ikatu niko oime Onésimo ojei nde hegui raʼe sapyʼami , rereko haguã chupe upe rire opa ára guarã ,
ndahaʼe véima tembiguáicha , iporãvéva tembiguáiguima katu , peteĩ ne pehẽngue rehayhúvaicha . Che ahayhu eterei chupe . Ha nde , rehayhuve vaerã katu chupe , ha ndahaʼéi yvypóraicha añónte . Ne pehẽngue Ñandejára reheguáva ramo katu avei .
Aipórõ , che rereko ramo ne pehẽnguérõ Cristo reroviaha reheguáva ramo , emoguahẽ chupe , che moguahẽva ramo guáicha chéve voi .
Oime rire ojapo vai nde rehe térã oguereko ohepymeʼẽ vaerã ndéve , che amyengoviáta ndéve .
Che , Pablo , che po rupi amoĩ ko kuatiáre : che ahepymeʼẽta . Ndaʼéiko ndéve hína nde voi rerekoha rehepymeʼẽ vaerãha chéve nde jehe .
Upéicha , che pehẽngue , ajerure ndéve rejapomi haguã ko ajeruréva , Ñandejára rérape . Emombytuʼumi che pyʼa , Cristo rayhupápe .
Arahauka ndéve ko kuatia , aikuaa porãgui ne ñeʼẽ rendutaha , ha aikuaa rejapovetaha katu ko ajerurévagui .
Ha upéi ave , embosakoʼi che rendaguã . Ahaʼarõite Tupã ohendúvo pene ñemboʼe ohejataha chéve aha pohechávo .
Che maitei Epáfraspe , pe Jesucristo rayhupápe che moirũ vaekue yvyrakuápe .
Ha avei , Marcos , Aristarco , Demas ha Lúcaspe , che pytyvõ vaekuémi che rembiapópe .
Ñandejára Jesucristo tohekuavo pende ári ipytyvõ .
Ymaite Tupã oñeʼẽ vaekue ñande ru ypy kuerakuépe heta jey ha heta hendáicha , umi maranduhára rupi .
Koʼágã katu , koʼã ipahavevogua árape , oñeʼẽ ñandéve Taʼýra rupi . Haʼe rupi niko ojapo vaekue opa mbaʼe ha oheja chupe imbaʼerã .
Haʼe niko Tupã reko mimbipa , Tupã haʼehaichaite voi , ha pe omoĩmbáva hendápe opa mbaʼe iñeʼẽ puʼakapa rupi . Ñane mopotĩ rire ñane rembiapo vaikuetágui , oguapy yvágape Tupã guapyha akatúape .
Mbaʼe guasueteve umi Tupã remimboúgui , haʼe ohupytýgui Tupãgui téra mbaʼe guasuvéva pe haʼe kuéra oguerekóvagui .
Tupã niko ndeʼíri avave hemimboúre : “ Nde haʼe che Raʼy , che romoñemoña ko árape . ” Ha ndeʼíri avei avave hemimboúpe : “ Che itúvataha haʼe che raʼýta . ”
Ambue hendápe katu , ohechaukávo Taʼýra peteĩetépe heʼi : “ Opa Tupã remimboutomombaʼe guasu chupe . ”
Umi hemimboúre katu Tupã heʼi : “ Hemimbou kuéra ojapoyvytúicha , ha hembiguái kuérapetatáicha . ”
Taʼýra rehe katu heʼi : “ Tupã , ne sãmbyhy ndopái , ha nde reisãmbyhy teko jojápe .
Rehayhu iporãvaha ivaívare na nde aʼéi , upévare nde poravo Tupã , ne Tupã , ha vyʼágui ne myenyhẽvene irũ nguéragui . ”
Heʼi avei chupe : “ Ñandejára , nde rejapo vaekue ko yvyiñepyrũha guive , ha nde voi rejapo pe yvága .
Opa umíva opa vaerã , nde katu repytáne opa ára . Opa mbaʼe opa rei vaerãopa reiháicha ao ,
rembyapakua vaerãao oñembyapakuaháicha , rembojopyru vaerãao oñembojopyruháicha . Nde katu , ndénte vaerã , nde rekove ndopa moʼãi . ”
Arakaʼeve Tupã ndeʼíri vaekue hemimbou kuérape : “ Eguapy che akatúape , tamoĩ ne pyenda ramoumi nde rayhuʼỹva . ”
Opa umi Tupã remimbou niko espíritu ombaʼapóva Tupãme guarã , oñemboúva oipytyvõ haguã umi ohupytýtavape Tupãgui ñepysyrõ .
Opa koʼã mbaʼére jajapysakave vaerã oñemombeʼu vaekuére ñandéve , japiaʼỹ haguã tapégui .
Teko mboʼe yma omeʼẽ vaekue Tupã hemimbou kuéra rupi , umíva teko mboʼe añete imbaretéva , ha umi hembiapo vai ha naiñeʼẽ rendúi vaekue , umíva oñenupã hekópe .
Mbaʼéicha piko , aipórõ , nañañenupã moʼãi ñande , ndajajepyʼapýi ramo ñañepysyrõ haguãre , ko tuichaite mbaʼéva upéva . Ñandejára voi niko oñemotenonde vaekue omombeʼu haguã ñandéve . Ha upéi upéva , omoañete porãve ñande apytépe umi ohendu vaekue koʼã ñeʼẽ .
Upéi avei , Tupã omoañeteve vaekue mbaʼe rechauka ha mbaʼe hechapyrãva reheve , ha Espíritu Santo omeʼẽ vaekue ñandéve heta hendáicha , ha haʼe oipotaháicha .
Tupã nomoĩri vaekue hemimbou kuéra poguýpe pe ñande reko tenonderãvévo guarã , ñañeʼẽha hína .
Upéva rangue , Ñandejára Ñeʼẽme oime peteĩ hendápe heʼiha : “ Máva piko yvypórane manduʼa haguã hese ? Máva piko yvypórarejepyʼapy haguã hese ?
Sapyʼami remomichĩve vaekuene remimbou kuéragui , upéi rehupi yvateha remombaʼe guasu .
Opa mbaʼe remoĩ ipyguýpe . ” Ha upéicha , omoĩvo Tupã opa mbaʼe ipyguýpe , ndohejái mbaʼeve oñapytĩʼỹre ijehe . Ndajahechái jepe upeichaha .
Ha jahecha mbaʼéichapa Jesús , Tupã omomichĩmive vaekue sapyʼami hemimbou kuéragui , yvate ohupi ha omombaʼe guasu chupe , pe omano haguéicha omano rupi . Tupã , ohechaukávo imborayhu ñande rehe , oheja omano ñande rehehápe .
Opa mbaʼe oĩ Tupãme guarã ha Tupã ojapógui , oipotáva opa taʼýra oike heko mimbipápe . Upévare Tupã , Jesucristo ohasa asy rupi , ojapo vaerã vaekue chugui peteĩ ivaiʼỹva mbaʼevépe , oporopysyrõva .
Opavave niko peteĩnte itúva , umi imarangatúva ha pe oporomomarangatúva . Upévare , Tupã Raʼy notĩri heʼi haguã hese kuéra ipehẽngueha .
Heʼiháicha Ñandejára Ñeʼẽme : “ Nde rehe che manduʼáneche pehẽngue kuérape , ha rogueropurahéineumi aty guasuha rupi . ”
Heʼi avei : “ Haʼe che jeroviaha . ” Ha heʼi jey : “ Ápe aime che raʼy kuéra ndive , Tupã omeʼẽ vaekue chéve . ”
Taʼýra kuéra haʼeháicha peteĩ toʼo ha peteĩ tuguýgui guare , upéicha avei Jesús oiko vaekue yvypóraicha , hoʼo ha huguy reheve , imano rupi ipuʼaka haguã Aña , ikatúva oporojukáre .
Ha péicha oipysyrõ opa umi oiko vaekue kyhyje poguýpe oikove aja pukukue .
Añetehápe niko haʼe ndoúi vaekue oipytyvõvo umi Tupã remimboúpe , haʼe ou oipytyvõ haguã Abraham ñemoñarépe .
Upévare , oiko vaerã vaekue ipehẽngue kuéraicha opa mbaʼépe , oiko haguã chugui peteĩ Paʼi Guasu heko jeroviaháva ha oporoporiahurereko kuaáva , ombaʼapóva Tupãme guarã , ha ojeheja rei haguã yvypórape iñangaipa .
Ha haʼe voi ohasa asy ha ojepyʼa raʼã rupi , koʼágã ikatu oipytyvõ umi ojepyʼa raʼãvape avei .
Upévare , che pehẽngue kuéra , Tupã mbaʼéva , ha pene renói vaekue imbaʼerã , pemaʼẽ porã Jesucrístore , apóstol ha Paʼi Guasu ñande jerovia rehegua .
Jesús ndojeíri vaekue Tupã reroviágui omoĩva chupe hembiaporã , Moisés avei ndojeíri haguéicha hembiaporãgui , Tupã reroviaha kuéra apytépe .
Jesúspe katu oñemombaʼe guasuve Moisésgui , oñemombaʼe guasuveháicha óga apohare , pe ógagui .
Opa óga oime ijapohare , Tupã katu opa mbaʼe apohare .
Ha upéicha Moisés , tembiguái hekópe , ndojeíri vaekue Tupã reroviaha apytégui , ha ohenduka opa mbaʼe Tupã heʼítava upéi .
Cristo katu , Tupã Raʼy ramo , ndojeíri Tupãgui , omyakãvo ko heroviaha aty , ñandéva hína . Ha upévata ñaime hatã ramo ñande jeroviápe ha ñahaʼarõ kuaa ramo .
Upévare , heʼiháicha Espíritu Santo pe Ñandejára Ñeʼẽme : “ Koʼágã pehendúrõ Tupã heʼíva ,
ani pemohatã pende pyʼa , umi opuʼã vaekuéicha , ha oipyʼa raʼã Tupãmeyvy ojeikoʼỹháme .
Upépe che pyʼa raʼãumi pende ru ypy kuerakue , ohecha rire ramo jepe hikuáiumi che rembiapokue40 áño pukukue .
Upévare che pochyhendive kuéraha haʼe : ‘ Ojejavy tapiaipyʼápe kuéraha ndoikuaaséi che rape . ’
Upévare pochyhápeameʼẽ vaekue che ñeʼẽndoike moʼãiha hikuáiopytuʼu haguãme . ”
Che pehẽngue kuéra , peñangareko ani haguã pende pyʼa ñaña , ha pende reko jeroviaʼỹgui pejei Tupã oikovévagui .
Upéva rangue , opa ára peñomokyreʼỹ ani haguã angaipa peñembotavy japu oiporúva rupive .
Ñande ñaiméne Cristo ndive , ñane mbaretérõ ipaha peve , ñande jerovia jareko vaekuépe iñepyrũha guive .
Upévare Ñandejára Ñeʼẽ heʼi : “ Koʼágã pehendu ramo Tupã heʼíva , ani pende pyʼa hatãumi opuʼã vaekuéicha . ”
Ha máva piko hína umi opuʼã vaekue Tupã rehe ohendu rire iñeʼẽ ? Umi oguenohẽ vaekue Moisés Egíptogui .
Ha máva ndive piko Tupã ipochy rakaʼe 40 áño pukukue ? Umi iñangaipa vaekue ndive , hoʼa vaekue omano yvy ojeikoʼỹha rupi .
Ha máva rehépa Tupã oñeʼẽ meʼẽ ndoikéi chéne haguã haʼe opytuʼuhápe ? Umi iñeʼẽ renduʼỹ vaekuére .
Ha upéicha , jahecha ndaikatúi hague oike , ndogueroviái haguére .
Upévare , jareko aja gueteri pe ñeʼẽ meʼẽ jaike haguã upe Tupã omeʼẽhape pytuʼu , ñañangareko vaerã ani oime oikeʼỹva .
Ñande niko ñahendu avei upe marandu porã , haʼe kuéra ohendu haguéicha . Ha chupe kuéra mbaʼevépe naiporãi vaekue ohendu , ndojoajúi rupi ijeroviápe umi iñeʼẽ rendu vaekue ndive .
Ñande jajerovia vaekue katu jaike upe pytuʼúpe , Tupã heʼi hague : “ Upévare añeʼẽ meʼẽche pochyhápe , ndoikéi chéne haguãpe pytuʼu ameʼẽháme . ” Upéicharõ jepe , Tupã ojapopáma vaekue ojapo vaerã ko yvy ojapo ramo guare .
Oime voi niko hína 7 araháre heʼíva pe Ñandejára Ñeʼẽ : “ Tupã opytuʼu opa hembiapógui7 arahápe . ”
Ha ojeʼe jey pe Tupã kuatiápe : “ Ndoikéi chéne hikuáiche ameʼẽháme pytuʼu . ”
Ha tekotevẽ gueteri oime oikéva upe Tupã oporomombytuʼuhápe . Naiñeʼẽ rendúigui niko ndoikéi vaekue umi tenondete ohendu vaekue pe marandu porã .
Upévare , Tupã omoĩ jey peteĩ ára , peteĩ “ ára ” ipyahúva , ha upéva ojapo oñeʼẽvo ñandéve pe ymaite David heʼi vaekue rupi Ñandejára Ñeʼẽme : “ Koʼágã pehendúrõ Tupã heʼíva , ani pende pyʼa hatã . ”
Josué omoinge rire umi Israel guápe upe Tupã oporomombytuʼuhápe , haʼe noñeʼẽ véima vaerã moʼã peteĩ ambue árare .
Aipórõ , opyta gueteri umi Tupã reheguávape guarã peteĩ Tupã oporomombytuʼuha ojoguáva pe 7 araha , haʼe opytuʼu hague .
Umi oikéva upe Tupã oporomombytuʼuhápe niko , opytuʼu hembiapógui , Tupã opytuʼu haguéicha .
Ñañehaʼã vaerã , aipórõ , jaike haguã upe Tupã oporomombytuʼuhápe , avave ani haguã hoʼa umi ogueroviaʼỹ vaekue rapykuéri .
Ñandejára Ñeʼẽ niko oikove ha ipuʼaka . Hãimbeve kyse puku hãimbe jováivagui , ha ojasuru ñande pyʼa ha ñande espíritu ipypukuvehápe , ñande pyʼapy okañyvehápe , ha oipyguara ñane remiandu ha ñande pyʼa pota .
Ndaipóri okañýva Tupãgui , opa mbaʼe hesakã chupe , ha ohechapa ñane rembiapo .
Jesús , Tupã Raʼy , hína ñande Paʼi Guasu oike vaekue yvágape . Upévare akói ñane mbarete vaerã ñande jeroviápe .
Jesús , ñande Paʼi Guasu , ikatu ñande poriahurereko ñane kangyhápe , haʼe voi niko ojepyʼa raʼã vaekue ñandéicha . Haʼe ndo guerekóinte mbaʼeveichagua angaipa .
Ñañemboja , aipórõ , jerovia reheve Tupã ñande rayhuetéva guapyhápe , haʼe ñande poriahurereko haguã ha ipyʼa porãgui ha ñane pytyvõ haguã ñaikotevẽ jave .
Oimeraẽva paʼi guasu ojeporavo yvypóra apytégui , ha oñemoĩ ombaʼapo haguã yvypóra rehehápe Tupã renondépe , omoguahẽ haguã kuaveʼẽmby ha mymbajuka yvypóra angaipáre .
Ha pe paʼi ikangýgui avei oimeraẽva yvypóraicha , ikatu oiporiahurereko umi oikuaaʼỹgui iñangaipáva ha heko porãʼỹvape .
Ha upe haʼe ikangýgui voi oikuaveʼẽ vaerã mymbajuka iñangaipáre , ha yvypóra kuéra angaipa rehe avei .
Avave ndaikatúi oñemoĩvo haʼe voi paʼi guasúrõ . Tupã hína pe ombojeroviáva chupe upe mbaʼépe , ojapo haguéicha Aarón rehe .
Upéicha avei , Cristo noñemoĩri vaekue haʼe voi Paʼi Guasu ramo . Tupã hína pe omoĩ vaekue chupe . Heʼi voi niko chupe : “ “ Nde haʼe che raʼy . Che romoñemoña ko árape . ”
Ha heʼi avei chupe Ñandejára Ñeʼẽme “ Nde haʼe paʼi opa ára guarã Melquisedec chagua . ”
Jesucristo , oĩ aja ko yvy ári , tesay ha heta jerure asýpe oñemboʼe vaekue Tupãme , ipuʼakáva oipeʼa haguã chupe manógui . Ha iñeʼẽ rendúgui Tupã ohendu chupe .
Aipórõ , Cristo , Tupã Raʼy ramo jepe , jehasa asýpe oikuaa mbaʼépa heʼise ñeʼẽ rendu .
Ha upéicha rupi heko porã añetémarõ , oiko chugui opa ára guarã pysyrõhára iñeʼẽ rendúva guivépe .
Ha Tupã omoĩ chupe Paʼi Guasu ramo , Melquisedec chagua .
Heta oime jaʼe vaerã koʼã mbaʼére , hasýnte ñamyesakã porã haguã peẽme , pene mbeguégui peikuaa haguã .
Hetaite ára rire , peẽ mboʼehárama vaerã moʼã . Upéva rangue , peikotevẽ oñemyesakã porã jey peẽme koʼã mbaʼe Tupã rehegua asyʼỹvéva . Pene kangyete jey , ha tembiʼu , peʼu vaerã kamby .
Ha umi oñemongarukáva kambýre , mitã kambúicha , ndaikatúi ohechakuaa hekopeguáva .
Tembiʼu niko okakuaapávape guarã , umi ombaʼe recha kuaáva hekópe , ojepokuaámagui ohecha mbaʼépa iporã ha mbaʼépa ivai .
Aipórõ , jaha jahave vaerã jakakuaapa peve . Ha jaheja jahávo ñande yképe , umi Cristo rehegua jaikuaa vaekue iñepyrũrã . Ani jajevy umi iñepyrũmbýpe jaikuaa vaekuépe , ku jajerovia ypy ramo guare Cristo rehe ha jaheja umi tembiapo ñande reraháva manóme ,
umi mbaʼe jaikuaa vaekue ñemongarai rehegua , ñamoĩ ñande po umi ogueroviávare , omanóva jeikove jey ha ñembojovake tapia guarãva rehegua .
Ha upéicha jajapóne Tupã oipotárõ .
Umi ojehesapeʼáma vaekue ha umi oñandúma vaekue Tupã remimeʼẽngue ha ohupyty vaekue imbaʼerãva Espíritu Sántogui ,
ha ohendúma vaekue Tupã marandu porãite ha ára pyahu oútava puʼaka ,
umíva hoʼa jeýrõ , ndaikatu véima oñemopeteĩ Tupã ndive . Haʼe kuéra voi niko ohupi jeýma hína kurusúre Tupã Raʼýpe , ha oheja oñeñembohory hese .
Haʼete ku yvy hoyʼúva ku ama guasuete hoʼa ramo hiʼári . Kóga osẽ porã ramo , umi ipype ombaʼapóvape guarã , Tupã ohovasa chupe kuéra .
Osẽ ramo ipype ñuatĩ ha ñana vai katu , naiporãi mbaʼeverã . Tupã ojahéi hese , ha ipahávo ojehapy .
Ha péicha ñañeʼẽrõ jepe , che pehẽngue kuéra ahayhúva , jaikuaa porã peẽ pejejuhuha tape porãme , peẽ peñepysyrõma .
Tupã niko heko joja hína ha ndahesarái moʼãi umi pejapo vaekuégui ha mborayhu pehechauka vaekue chupe peipytyvõvo umi imbaʼévape , pejapoháicha gueteri peikóvo .
Ha hiʼãnte peteĩ-teĩ akói pehechauka pehóvo ipahaite peve upe akã raku upéva , oikopaite haguã opa pehaʼarõva .
Ndoroipotái peñemoateʼỹ , tapeiko uvei oiko haguéicha umi ojerovia ha ohaʼarõ kuaa rupi ohupytýva pe Tupã heʼi vaekue omeʼẽtaha .
Tupã omeʼẽ ramo guare iñeʼẽ Abrahámpe , oñeʼẽ meʼẽ vaekue ijehe voi , ndaipórigui ambue mbaʼe guasuvéva chugui .
Ha heʼi : “ Heʼẽ , che heta rohovasáne ha ambohetáne ne ñemoñare . ”
Abraham ohaʼarõ kuaa vaekue ha ohupyty pe Tupã oñeʼẽ meʼẽ hague chupe .
Yvypóra oñeʼẽ meʼẽrõ , omeʼẽ iñeʼẽ peteĩ chugui mbaʼe guasuvévare . Ha oimérõ oñeʼẽ meʼẽva , ndaipóri véima jaʼe vaerã .
Ha néi , Tupã ohechaukase vaekue umi ohupytývape upe haʼe heʼi vaekue omeʼẽtaha , pe heʼi haguéicha ojapotaha , ha nopyrũ moʼãiha iñeʼẽ meʼẽnguére . Upévare , omombarete upe mbaʼe oikuaveʼẽ vaekue iñeʼẽ meʼẽme .
Mokõi mbaʼe oĩ ikatuʼỹva oñemoambue ha Tupã ijapu kuaaʼỹha : mbaʼe kuaveʼẽ ha ñeʼẽ meʼẽ . Koʼãva ñane mokyreʼỹ mbarete ñande jaikóvape jaheka Tupã pytyvõ ha jajerovia vaekue pe mbaʼe ñahaʼarõva rehe haʼe voi omeʼẽ vaekue ñandéve .
Upe mbaʼe ñahaʼarõva niko imbarete , ku tyʼãi guasu várko jokoháicha . Pe mbaʼe ñahaʼarõva ohasáma yvága rokẽ mboypýri .
Upépe Jesús oike ojapo haguã tape ñandéve guarã , Paʼi Guasu ramo , Melquisedec chagua .
Ko Melquisedec niko mburuvicha guasu vaekue Salémpe ha Tupã Yvatetegua paʼi . Abraham ou jey ramo guare hína ñorãirõhágui , ohundipa rire umi mburuvicha guasúpe , Melquisedec osẽ vaekue huguãitĩvo ha ohovasa chupe .
Upérõ Abraham omeʼẽ chupe 10gui peteĩ opa mbaʼe oipeʼa vaekuégui ñorãirõháme . Tenondete tekotevẽ jaikuaa Melquisedec heʼiseha “ Mburuvicha guasu heko jojáva ” , ha ojekuaa avei Salem ruvicha guasúrõ , heʼiséva “ pyʼa guapy ruvicha guasu ” .
Ndojekuaái mbaʼeve itúva , isy ha ijypy kuerakuégui . Noñemombeʼúi avei arakaʼépa oiko ypy ko yvy ári ha arakaʼépa omano . Ha upéicha , Tupã Raʼýicha avei haʼe vaekue paʼi tapia guarã .
Pehecha aipórõ mbaʼéichapa tuicha mbaʼe rakaʼe pe Melquisedec , ñande ypykue Abraham jepe omeʼẽ chupe peteĩ 10gui , opa oipeʼa vaekuégui ñorãirõháme mburuvicha guasu kuéragui .
Moisés rembiapoukapy heʼiháicha , paʼi kuéra Leví ñemoñaréva ikatu ojerure imbaʼerã 10gui peteĩ opa mbaʼe ojererekóvagui , jepevémo raʼe hogagua ha Abraham ñemoñare haʼe kuéraicha avei .
Ha Melquisedec , ndahaʼéi ramo jepe Leví ñemoñare ojapyhy Abrahámgui , pe ohupyty vaekue Tupã ñeʼẽ meʼẽ , 10gui peteĩ . Upéicha Melquisedec ohovasa Abrahámpe .
Ha avave ndaikatúi heʼívo oporohovasáva na mbaʼe guasuveiha pe ojehovasávagui .
Koʼápe , ko ñande rekovépe , umi oipeʼáva 10gui peteĩ imbaʼerã , yvypóra omano vaerãva , ha Ñandejára Ñeʼẽ katu imanduʼa Melquisedec rehe , oikove ramo guáicha gueteri .
Ha ikatu ojeʼe , umi paʼi Leví ñemoñaréva , ha koʼágã oipeʼáva imbaʼerã 10gui peteĩ , ohepymeʼẽ hague avei Melquisedécpe Abraham rupive .
Jaʼétarõ hekópe nunga niko , ako Melquisedec osẽrõ guare Abraham ruguãtĩvo , haʼe ogueraháma vaekue voi hetepýpe umi iñemoñare neʼĩrava gueteri oiko ko yvy ári .
Israelgua maymáva oikuaa tembiapoukapy osẽ hague Leví rehegua paʼi rekógui . Jahechami , umi paʼi umíva ikatu rire omoĩ porã yvypórape , natekotevẽi vaerã moʼã ambue paʼíre , ndahaʼéiva Aarón reheguáva , Melquisedec chagua katu .
Oñemoambue ramo paʼi reko , oñemoambue vaerã avei tembiapoukapy .
Ha Jesús , omombeʼuháicha Ñandejára Ñeʼẽ , ndahaʼéi vaekue Leví ñemoñare aty rehegua . Ha umíva apytégui nosẽi vaekue mbaʼeveichagua paʼi .
Ojekuaa porã voi niko , Ñandejára Jesús osẽ hague Judá ñemoñare atýgui , ha Moisés ndeʼíri vaekue mbaʼeve oñeʼẽ ramo guare paʼi rekóre .
Ha kóva hesakã porãve , pe paʼi pyahu oúva Melquisedec chagua ramo ,
ndahaʼéi vaekue paʼi , jaháta ramo tembiapoukapýre yvypóra rembiapo kuénteva . Melquisedec paʼi vaekue pe tekove opaʼỹva puʼaka rupi .
Tupã heʼi vaekue hese kóicha : “ Nde haʼe paʼi tapia guarã , Melquisedec chagua . ”
Ha upéicha , pe tembiapoukapy yma guare opa , ikangy ha oĩ rei .
Moisés rembiapoukapy nomoporã añetéi mbaʼeve , ha hendaguépe jareko peteĩ mbaʼe porãve ñahaʼarõva , ñane moʼãguĩva Tupãgui .
Ha Tupã omoañete upéva iñeʼẽ omeʼẽ vaekuépe . Umi ambue paʼi oñemoĩ vaekue mbaʼeveichagua ñeʼẽ meʼẽʼỹre ,
Ñandejára Jesús rehe katu oĩ vaekue ñeʼẽ meʼẽ . Ñandejára Ñeʼẽ voi heʼi hese : “ Ñandejára omeʼẽ iñeʼẽha nopyrũ moʼãi hese : ‘ Nde haʼe paʼi tapia guarã . ’ ”
Upéicha rupi , Jesús hína pe omoañetéva Tupã ñeʼẽ meʼẽ iporãvéva pe ijypykuépe guarégui .
Umi ambue paʼi heta vaekue , omanógui ohóvo hikuái , hekovia mante vaerã jepi .
Jesús katu nomanói , upévare pe hembiapo paʼi ramogua natekotevẽi ohasa ambuépe .
Upévare Jesús ikatu oipysyrõ opa ára guarãma umi oñemoaguĩvape Tupãgui , oikove tapia rupi oñemboʼe haguã Tupãme hese kuéra .
Aipórõ , Jesús hína pe Paʼi Guasu ñaikotevẽva . Haʼe niko imarangatu , ndaheko añái ha imarãʼỹva , mombyry tembiapo vaívagui ha oñemoĩ chupe yvateve yvágagui .
Haʼe ndahaʼéi umi ambue Paʼi Guasúicha , ombaʼe juka vaerãva ha ára koʼẽre oikuaveʼẽ vaerã hína iñangaipáre voi , ha upéi opavave angaipáre . Jesús oñekuaveʼẽ haʼete voi , peteĩ jevýnte ha tapia guarãma .
Moisés rembiapoukapy niko omoĩ Paʼi Guasu ramo yvypóra iporãmbaʼỹvape . Ha Tupã ñeʼẽ meʼẽngue katu , oñemeʼẽ vaekue tembiapoukapy rire , omoĩ Paʼi Guasu ramo Taʼýrape , iporã añetéva opa ára guarã .
Pe mbaʼe guasuvéva opa jaʼéva apytépe niko , jarekoha peteĩ Paʼi Guasu ijojahaʼỹva , oĩva yvágape Tupã guapyha akatúape .
Ha ombaʼapo paʼi ramo Tupã rekohaitépe , omopuʼã vaekue Tupã Ñandejára , ha ndahaʼéi yvypóra .
Paʼi Guasu kuéra oñemoĩ ogueraha haguã kuaveʼẽmby ha mymbajuka , ha upévare tekotevẽ Jesucristo oguereko avei oikuaveʼẽ vaerã .
Haʼe oĩ rire ramo ko yvy ári , ndahaʼéi vaerã moʼã paʼi . Koʼápe niko oĩma voi paʼi ogueraháva kuaveʼẽmby Moisés rembiapoukapy heʼiháicha .
Umíva umi paʼi ojapóva niko taʼãngánte umi mbaʼe yvága pegua rovái . Ha jaikuaa umíva taʼãnganteha , ñane manduʼágui Moisés ojapóta ramo guare Jotopa Róga , Tupã heʼi hague chupe : “ Emaʼẽ porã , ha ejapo opa mbaʼe ahechauka haguéicha ndéve yvytýpe . ”
Pe ñande Paʼi Guasu katu , oñemeʼẽ hague peteĩ paʼi reko iporãvéva , oñeʼẽ ñande rehehápe oiko haguã peteĩ ñeʼẽ ñomeʼẽ iporãvéva , oikuaveʼẽva hetave mbaʼe porã .
Ñeʼẽ meʼẽ tenonde guare iporãmbaite rire , natekotevẽi vaerã moʼã peteĩ ipyahúva .
Tupã katu ojuhu yvypórape ndaheko porãmbaiha , ha heʼi : “ Ñandejára heʼi : ‘ Oúne áraajapotaha ñeʼẽ ñomeʼẽ ipyahúva Israel ha Judá ndive .
Ko ñeʼẽ ñomeʼẽ ndahaʼe moʼãipe túva kuéra ypy kuerakue ndiveajapo vaekueichagua , ipógui aipyhy ramo guareanohẽ haguã Egíptogui . Ha haʼe kuéra ndojapóiguiameʼẽ haguéicha chupe kuéra che ñeʼẽ , aheja rei chupe kuéra , ’ péicha heʼi Ñandejára .
Ñeʼẽ meʼẽ ajapótava Israel ndiveumíva umi ára ohasa rire , kóvata , heʼi Ñandejára : Che rembiapoukapy amoĩtaiñapytuʼũme kuéra , ha ahaíta ipyʼáre . Che haʼéta Tupã chupe guarã , ha haʼe kuéra che retãguáta .
Natekotevẽ moʼã véimaoñomboʼe oñohetãguávatéra ojohogaguáva Ñandejárape oikuaa haguã . Opavave che kuaáta , michĩvéva guivetuichavéva peve .
Che aheja reíta chupe kuéraheko añangueta , ha na che manduʼa moʼã véimaiñangaipakuetáre . ”
Tupã oñeʼẽ ramo peteĩ ñeʼẽ meʼẽ ipyahúvare , heʼise oguerekomaha itujáva ramo pe tenonde guare . Ha pe itujávape , saʼíma hembyve opaite haguã .
Ha néi , pe ñeʼẽ omeʼẽ tenonde guarépe niko ojeʼe mbaʼéichapa oñemombaʼe guasu vaerã Tupãme , tupao yvy ári guápe .
Upe Tupã ñemombaʼe guasuhápe , pe tenondegua hérava Jotopa Rógape oĩ umi tataindy renda ha pe mesa oñemoĩha umi mbuja oñemboykéva Tupãme guarã .
Okẽ mokõiha kupépe oĩ pe hérava Tupã Koty .
Upépe oĩ peteĩ altar óro guigua ojehapy haguã insiénso ha pe ñeʼẽ ñomeʼẽ karameguã opáguionte ijapéva órogui . Upe karameguãme oĩ upe maná , ha oĩ avei Aarón pokoka , hokypa vaekue , ha umi mokõi itápe ojehai haguépe ñeʼẽ ñomeʼẽ .
Pe karameguã ári oĩ umi Tupã remimbou ovevéva raʼãnga , oikuaaukáva Tupã oĩha upépe , ha ipepópe omoʼãva pe karameguã mbotyha . Koʼágã rupi natekotevẽi ñañeʼẽve umi mbaʼére .
Ha péicha oĩmbágui opa mbaʼe , umi paʼi oike manterei pe koty tenonde guápe ojapo haguã ojapo vaerã Tupã mombaʼe guasúvo .
Pe koty mokõihápe oike pe paʼi guasu mante , peteĩ jeyete peteĩ áñope . Ha oikévo , ogueraha vaerã tymba ruguykue oikuaveʼẽ haguã ijehe voi ha umi angaipa opavave ojapóva oikuaaʼỹre .
Kóva reheve Espíritu Santo oikuaauka ñandéve , pe koty tenondegua oĩ ramo gueteri , tupao rape neʼĩraha ojepeʼa .
Opa koʼã mbaʼe , mbaʼe rechaukarã koʼágã rupi guarã . Umi mbaʼe kuaveʼẽ ha mymbajuka upépe oñemeʼẽva Tupãme , ndaikatúi omoporã añetévo ipyʼapy , umi péicha omombaʼe guasúvape Tupãme .
Koʼãva niko hiʼupyrã , mbaʼe oñemboyʼúva ha umi mbaʼe ojejapóva ñemopotĩrã , tembiapoukapy ijapére reiguánteva , ha iporãva Tupã omoambuepa pevénte opa mbaʼe .
Cristo katu oúma ha koʼágã haʼe hína pe Paʼi Guasu opa ára guarãma . Tupao haʼe ombaʼapohápe paʼi ramo tuichave ha iporã añeteve . Ndahaʼéi yvypóra rembiapokue , heʼise , ndahaʼeiha ko yvy arigua .
Cristo oike upe tupaópe , ndahaʼe véima oikuaveʼẽ haguã kavara raʼy ha vaka raʼy ruguykue . Peteĩ jevýnte oike , ha opa ára guarãma , ha upéicha rupi ñane pysyrõ tapia guarãma .
Añete niko pe kavara raʼy ha tóro ruguykue , ha pe vaka raʼy ojehapýva altar ári tanimbukue , oñeñohẽva umi ipotĩʼỹvare , ikatu omboyke Tupãme guarã ha omopotĩ chupe kuéra ijape guio rei .
Ha umi mbaʼe upéicharõ , pe Cristo ruguykue katu piko mbaʼeichaite peve iporãta . Espíritu opa ára guarã oikovéva rupi , Cristo imarãʼỹva oñekuaveʼẽ Tupãme omano haguã . Ha pe huguy omopotĩ ñande pyʼapy umi mbaʼe ñande rerahávagui manóme , ikatu haguã ñambaʼapo Tupã oikovévape guarã .
Upévare , Jesucristo rupi oiko pe ñeʼẽ meʼẽ ipyahúva . Imano reheve niko haʼe ombogue umi angaipa ojejapo vaekue pe ijypykuépe guare ñeʼẽ meʼẽ oime . Ha upévare ae , umi Tupã ohenói vaekue ohupyty umi mbaʼe opaveʼỹva haʼe heʼi vaekue omeʼẽtaha chupe kuéra .
Umi mbaʼe ohejáva oñemeʼẽ haguã ijararãme , ojekuaa porã raẽ vaerã pe hejahare omanoha .
Mbaʼe ojehejáva ndaikatúi oñemeʼẽvo pe hejaha oikove aja , omano rire mante .
Upévare , pe ñeʼẽ meʼẽ ijypykue , ojejapo vaekue avei tuguy ñehẽ reheve .
Moisés oikuaauka vaekue tembiapopukapy opavavépe . Upéi ohupi ovecha rague pytãva ha peteĩ ñana rakã , omyakỹ vaka raʼy ha kavara raʼy ruguýre ombojeheʼa rire ýre , ha ohypýi pe kuatia oĩha tembiapoukapy ha opavavépe avei .
Upérõ heʼi : “ Kóva haʼe pe tuguy omoañetéva ñeʼẽ meʼẽ , Tupã heʼi vaekue ojejapo haguã peẽme guarã . ”
Moisés ohypýi avei tuguýpe pe Tupao ha opa mbaʼe ojeporúva Tupã ñemombaʼe guasuhápe .
Tembiapoukapy heʼiháicha , haimete opa mbaʼe oñemopotĩ kuaa tuguýpe . Angaipa katu ndaikatúi ojeheja reívo , noñehẽi ramo tuguy .
Ha péicha tekotevẽ vaekue oñemopotĩ umi taʼãngánteva yvága pegua rovái . Ha umi mbaʼe yvága peguáva voi katu , oikotevẽ mbaʼe kuaveʼẽ iporãvéva umívagui .
Cristo ndoikéi vaekue upe Tupao yvypóra rembiapokuépe , pe yvága pegua joguahántevape . Oike katu yvagaitépe , koʼágã oĩháme Tupã renondépe oñemboʼe ñande rehe .
Ha ndoikéi oñekuaveʼẽ haguã haʼete voi heta jey , ojapoháicha áño ohasávo jepi paʼi guasu oikéva Tupaópe oikuaveʼẽvo tuguy imbaʼeʼỹva .
Upéicha rire avei , Cristo oikotevẽ vaerã moʼã omano heta jey oiko ypy guive ko yvy . Cristo katu , ko ára ipaha jave ohóvo , ou peteĩ jeyete ha tapia guarã , oikuaveʼẽvo hekove voi ojeheja rei haguã yvypóra angaipa .
Opavave omano vaerã peteĩete jey ha upéi oñembojovake vaerã .
Upéicha avei Cristo oikuaveʼẽ hekove peteĩete jey oipeʼa haguã heta angaipa . Upéi haʼe ou jeýta , ndahaʼe véima angaipa rechávo , oipysyrõ haguã katu umi chupe ohaʼarõvape .
Moisés rembiapoukapy niko umi mbaʼe porã ou vaerã joguahánte , ha ndahaʼéi pe haʼetéva voi . Upévare , upe tembiapoukapy máramo ndaikatúi omoporã añete umi oñemboja mantévape Tupã renondépe oikuaveʼẽ haguã chupe mymbajuka jeýnte .
Upe tembiapoukapy ikatu rire añete omopotĩ chupe kuéra angaipágui , noñeñandu moʼã véima angaipa apoha ramo ha noikuaveʼẽvéi vaerã upe mymbajuka .
Umi mymbajuka ojejapóva jepi áño ohasávo , iporã omomanduʼa haguãnte chupe kuéra iñangaipa kuérare .
Umi tóro ha kavara ruguykue ndaikatúi omboguévo angaipa .
Upévare , Cristo oúvo ko yvy ári heʼi vaekue Tupãme : “ Ndereipotái jejuka ha kuaveʼẽmby , remeʼẽ uvei chéve che reterã .
Ndererohorýi mymbahapytérã kuaveʼẽmbyreheja rei haguã angaipa . ”
Upérõ haʼe vaekue : “ Ápe aime , pe ojeʼeháicha che rehe kuatiápe , ajapo haguã ne rembipota , ha Tupã . ”
Tenondete haʼe heʼi , Tupãme nombohoryiha jejuka , mymbajuka ha mymbahapy ojeheja rei haguã angaipa , heʼi ramo jepe tembiapoukapy upéicha ojejapo haguã .
Ha upéi heʼive : “ Péina aju ajapóvo ne rembipota . ” Heʼise oipeʼaha umi mymbajuka yma guare ha omoĩ hendaguépe peteĩ ipyahúva .
Tupã ñane mboyke vaekue imbaʼerã , Jesucristo ojapo rupi hembipota oikuaveʼẽvo hete voi ojejuka haguã peteĩete jey ha tapia guarãma .
Umi paʼi judío koʼágã peve , ára koʼẽre , umi mymbajuka jeýnte oikuaveʼẽ jey-jey , ndaikatúi ramo jepe umíva ombogue angaipa .
Jesucristo katu oikuaveʼẽ hekove opavave angaipa rehe peteĩete jey ha tapia guarã , ha upéi oguapy Tupã akatúape .
Upépe oĩ hína , Tupã omoĩ peve ipyenda ramo umi chupe ohayhuʼỹva .
Peteĩ oikuaveʼẽme hekove peteĩ jeyete , haʼe omoporã añete tapia guarãma umi Tupãme guarã oñemboyke vaekuépe .
Ha Espíritu Santo omoañete ñandéve upéva heʼívo :
“ Ñeʼẽ meʼẽ ajapótavaumi ára rire hendive kuéra , kóvata hína , heʼi Ñandejára : Amoĩta che rembiapoukapy ipyʼápekuatiápe guáicha iñapytuʼũme .
Ha na che manduʼa moʼã véimaiñangaipa kuérareha heko añanguére . ”
Aipórõ , umi angaipa ojeheja reipámarõ , natekotevẽ véima kuaveʼẽmby angaipáre .
Che pehẽngue kuéra , koʼágã ikatu jaike Tupaópe avave ñande jokoʼỹre , Jesucristo ruguy rehe ae ,
jahávo pe tekove rape pyahúre , omondoróvo pe poyvi sãingo Tupao pegua , heʼiséva , hete voi .
Jareko peteĩ paʼi mbaʼe guasúva Tupã rógape .
Upévare , ñañemboja vaerã Tupã rehe pyʼa porã ha jerovia mbaretépe , ipotĩ pyre ñande pyʼa mbaʼe vaígui ha ñande rete ojejohéi pyre y potĩme .
Jaiko mbaretéke , ñane kangyʼỹre , ñehaʼarõ kuaápe omeʼẽva ñandéve ñande jerovia , Tupã ojapo vaerãgui katuete oñeʼẽ meʼẽ vaekue ñandéve .
Jaheka mbaʼéichapa ikatu ñañopytyvõ jajoayhuve haguã ha hetave mbaʼe iporãva jajapo haguã .
Ani ndajajúi ñande atyhápe , oĩháicha ojapóva . Ñañomyakã raku uvei , ha ta upeichave koʼágã hiʼaguĩmava hína Ñandejára ára .
Ñane rembiapo vaínte ramo jaikóvo jajaposégui rei , pe añeteguáva jaikuaa rire , ndaipóri véima ñaikuaveʼẽ vaerã ñane angaipáre .
Pe ñembojovake jakyhyjeha ha pe tata rendy ohundipa vaerã Tupã rayhuʼỹha kuérape mante opyta ñandéve .
Oimérõ iñeʼẽ renduʼỹva Moisés rembiapoukapýpe ha oĩ ramo mokõi térã mbohapy hechahare omombeʼúva , ojejuka ojeporiahurerekoʼỹre .
Napeimoʼãipa peẽ ipohyivéne haguã pe ñenupã ojeruréva umi Tupã Raʼýre opyrũva ha ojahéiva huguýre , ha umi oñeʼẽ vaíva Tupã Espíritu ohayhúva chupe kuéra rehe ? Upe tuguy niko hína pe omoañetéva ñeʼẽ meʼẽ ha upéva rupi haʼe kuéra oñemoboyke Tupãme guarã .
Jaikuaa Ñandejára heʼi hague : “ Chéve ija aporombojovakévo . Che ahepymeʼẽta . ” Ha heʼi avei : “ Ñandejára ombojovake vaerã hetã guápe . ”
Mbaʼe jakyhyjeháko hína pe jaʼa Tupã oikovéva pópe .
Pene manduʼa yma guarére , pejehesape ypy ramo guare , ha peropuʼaka vaekue pyʼa mbaretépe jehasa asy oguerúva peẽme .
Pejejaʼo ha peñenupã vaekue opavave renondépe , ha upéi avei pemoirũ vaekue umi péicha ohasa asy ha oñenupãvape .
Peẽ peporiahurereko vaekue umi yvyrakuápe oĩvape , ha vyʼápe avei peheja ojepeʼa pende hegui perekóva , peikuaávo yvágape perekoha mbaʼe iporãvéva tapia guarãva .
Ani pehejátei ikangy pende hegui pende jerovia , upéva hetápe omyengoviáta peẽme .
Peẽ peikotevẽ pene mbarete jehasa asýpe , pejapo haguã Tupã rembipota , ha oñemeʼẽ peẽme upéicharõ pe haʼe heʼi vaekue omeʼẽtaha peẽme .
Ñandejára Ñeʼẽ niko heʼi : “ Pyaʼe , pyaʼetémaoúta pe ou vaerã , ndahiʼare moʼã véima .
Heko jojávaogueroviávare oikove vaerã , ohórõ hapykuévo katu , ndarohorýi chéne . ”
Ha ñande ndahaʼéi umi ohóva hapykuévo rehegua , ñañenupã haguã . Ñande hína umi osẽva jejopy vaígui jajerovia rupi .
Jajerovia ramo , jaikuaa porã jahupytyha katuete pe ñahaʼarõva , heʼise , jarovia añete ramo umi mbaʼe jahechaʼỹva .
Ñande ru ypy kuerakuépe Tupã ombojerovia vaekue ojerovia haguére .
Jajerovia rupi jaikuaa Tupã ojapo hague iñeʼẽme opa oĩva , ha upéicha umi mbaʼe jahecháva , Tupã ojapo vaekue ojehechaʼỹva .
Ojerovia rupi , Abel oikuaveʼẽ Tupãme iporãvéva pe Caín oikuaveʼẽ vaekuégui . Ha upévare Tupã oguereko chupe heko jojáva ramo ha oguerohory ikuaveʼẽmby . Aipórõ , omanómarõ jepe , Abel akói oñeʼẽ ijerovia rupi .
Ojerovia rupi , Henoc ojereraha vaekue yvágape omanoʼỹre . Avave ndojuhuvéi vaekue , oguerahágui Tupã . Ha Ñandejára Ñeʼẽ heʼi , ojereraha mboyve , Henoc ombohory hague Tupãme .
Ndaikatúi ñambohorývo Tupãme jajeroviaʼỹ ramo . Ñañemboja haguã Tupãre niko jarovia vaerã haʼe oikoveha ha omyengoviaha umi hendápe oguahẽsévape .
Ojerovia rupi , Noé , Tupã omomarandu ramo chupe oiko vaerãha gueteri heta mbaʼe ojehechaʼỹva , iñeʼẽ rendu ha ojapo pe mbayru y pegua omanoʼỹ haguã hogagua kuéra . Ha upe ijerovia rupi voi , Noé oinupã yvypórape ha Tupã omeʼẽ chupe teko joja ojehupytýva ojejerovia ramo .
Ojerovia rupi , Abraham , ohenóivo chupe Tupã , iñeʼẽ rendu ha osẽ oho haguã pe yvy chupe omeʼẽtavape . Ha osẽ vaekue pe oikohágui oikuaaʼỹre mamópa oho .
Ha ojerovia rupi , oiko mombyrygua ramo pe yvy Tupã oikuaveʼẽ vaekuépe chupe . Oiko umi óga vakapípe , Isaac ha Jacob oiko haguéicha , ohupyty vaekue avei upe Tupã heʼi vaekue omeʼẽtaha .
Ojerovia rupi , Abraham ohaʼarõ vaekue pe táva guasu opa ára guarãva , Tupã omopuʼã vaekue .
Ojerovia rupi avei , ndaikatúi ramo jepe Sara imemby ha Abraham ituja etereíma , oñemeʼẽ chupe mbarete itaʼýra haguã , oguerovia rupi Tupã ojapotaha katuete heʼi haguéicha .
Aipórõ Abraham , hiʼára guahẽ aguĩma ramo jepe , ou hetaiterei itaʼýra , mbyja oĩháicha yvate ha yguasu rembeʼýpe yvykuʼi , ikatuʼỹvaicha ojepapa .
Opa koʼã yvypóra omano ohupytyʼỹre umi mbaʼe Tupã heʼi vaekue omeʼẽtaha . Ha ojerovia rupi , ohecha hikuái mombyry guive ha omomaitei , ojehecha kuaávo haʼe kuéra mombyryguaha ohasáva ko yvy ári .
Ha umi péicha heʼíva , oikuaauka porã oikoha gueteri oheka hikóni hetãrã .
Imanduʼa rire hikuái pe yvy oheja vaekue , ikatúnte vaerã moʼã oho jey hikuái upépe .
Ha haʼe kuéra katu oipota vaekue peteĩ tetã iporãvéva , heʼise , tetã yvága pegua . Upévare Tupã notĩri oiko haguã Itupã nguéra ramo . Oguereko niko chupe kuéra guarã peteĩ táva guasu ombosakoʼíva .
Ojerovia rupi , Abraham , Tupã oipyʼa raʼãvo chupe , ohupi Isaácpe oikuaveʼẽ haguã pe taʼýra peteĩmi . Tupã omeʼẽ rire ramo jepe chupe iñeʼẽ ,
heʼi ramo “ Isaac rupi ne ñemoñaréta . ”
Abraham niko ohechakuaa Tupã ipuʼakaha omoingove jey haguã omano vaekuépe . Ha upévare Abraham oguereko jey itaʼýrape , ha upéva opyta mbaʼe rechaukaha ramo .
Ojerovia rupi , Isaac omeʼẽ iñeʼẽ ohovasataha Jacob ha Esaúpe upe rire guarãre .
Ojerovia rupi , Jacob , omanótama ramo hína omeʼẽ iñeʼẽ ohovasataha José raʼy kuéra peteĩ-teĩme , ha omombaʼe guasu Tupãme , ojejokóvo ipokokáre . ,
Ojerovia rupi , José , omanóvo , heʼi vaekue umi Israelgua osẽtaha kurive Egíptogui , ha oheja heʼi mbaʼépa ojejapo vaerã hetekuégui .
Ojerovia rupi , oiko ypývo ko yvy ári Moisés , itúva ha isy omokañy chupe mbohapy mes pukukue . Ohecha hikuái upe mitã iporãha , ha ndokyhyjéi pe mburuvicha guasúgui omoĩ vaekue ojejukapa haguã mitã michĩ kuérape .
Ha ojerovia rupi , Moisés , okakuaapa riréma , ndoipotái ojeguereko chupe faraón rajy memby ramo .
Oipotave uvei tojerereko asy Tupã retãgua ndive ohasa porã rangue vyʼa sapyʼami oguerúva angaipa reheve .
Tuichave mbaʼe chupe guarã ohasa asy pe Mesías rehe ñembohory , ohasa porã rangue Egipto mbaʼeta reheve . Oguereko iñakãme Tupã omyengoviataha chupe .
Ojerovia rupi , Moisés osẽ Egíptogui , okyhyjeʼỹre mburuvicha guasu pochýgui . Ha oñemohatã pe ojaposévape ohecha ramo guáicha Tupã ojehechaʼỹvape .
Ojerovia rupi , Moisés ombyarete vaekue Páskua ha ohypyika okẽ nguéra tuguýpe , Tupã remimbou mano reruha opokoʼỹ haguã Israelgua kuéra raʼy ypykuére .
Ojerovia rupi , Israelgua kuéra ohasa vaekue pe Mar Rojo , yvy ikãva ramo guáicha . Ha upéi umi Egiptogua ojaposévo avei upéicha , omanomba yguýpe .
Ojejerovia rupi , hoʼa korapy yvate ombojeréva Jericó , umi Israelgua oguata rire ijerére 7 ára pukukue .
Ha ojerovia rupi , Rahab , pe kuña reko vai , nomanói umi Tupãme iñeʼẽ renduʼỹva ndive . Haʼe niko pe omoguahẽ vaekue torypápe umi Israelgua pyraguépe .
Mbaʼépa haʼevéta ? Mbyky chéve ára añeʼẽ haguã Gedeón rehe , Barac , Sansón , Jefté , David , Samuel ha umi maranduhárare .
Ojerovia rupi omoĩ ipoguýpe heta tetã , oporomboheko joja , ohupyty hikuái pe Tupã omeʼẽ hague iñeʼẽ , omboty umi jaguarete juru ,
ombogue vaekue tata rendy ñarõ , ojehekýi kyse puku rãimbégui . Ikangy ramo jepe imbarete jey , ha ikatupyry ñorãirõháme , ha omoĩmba ipoguýpe umi hese kuéra ijaʼeʼỹvape .
Oĩ vaekue kuña omoguahẽ jeýva hogagua omanóva , oikove jey vaekue . Oime vaekue ohejaʼỹva ojepoi chugui kuéra , ha oñeñemboharái hese kuéra omano meve , ha opuʼã jey haguã peteĩ jeikove iporãvévape .
Heta oime vaekue ohasáva ñembohory ha teju ruguái , ha ñeñapytĩ ha yvyrakua avei .
Heta ambue katu ojejuka itápe , oñembovo mbyte rupi térã ojejuka kyse pukúpe . Oime ápe ha pépe oiko vaekue , oñemonde ovecha ha kavara pirekuépente : imboriahu , ojejopy ha ojeguereko asy .
Koʼã kuimbaʼe , ko yvy ári jepe ndaijái vaekue chupe kuéra oiko . Oiko katu vaekue hikuái ápe ha pépe , oikuaaʼỹre mamópa ohóta , umi yvy ojeikoʼỹháre , umi yvytýre ha umi itakua rupi .
Ha upéicharõ jepe , mavavéva ndohupytýi vaekue umi mbaʼe Tupã heʼi vaekue omeʼẽtaha , tuicha ramo jepe pe ijerovia kuéra .
Tupã niko oguereko ipyʼápe ñandéve guarã peteĩ mbaʼe iporãvéva , ani haguã ñande rehe oñemomarangatu avei kuéra .
Upévare , ñande jarekógui heta yvypórape ñande jerére , ohechauka vaekue ojeroviaha , jaheja ijyképe opa mbaʼe ñande jokóva ha angaipa ñanemo apañuáiva , ha jaipykúi pyʼa mbaretépe tape jarekóva ñane renonderãme .
Ñamaʼẽna pe Jesús rehe , chugui ou ñandéve pe ñande jerovia ha haʼe pe omoporã añetéva . Jesús ogueropuʼaka vaekue kurusu , otĩʼỹre omanoha upéicha , oikuaa rupi pe jehasa asy rire oguerekotaha vyʼa . Ha koʼágã oguapy hína Tupã akatúape .
Aipórõ , pejepyʼa mongetami Jesús rekovekuére , hetaite mbaʼe vai ohupyty vaekue umi angaipa apohágui . Upévare , ani pene kaneʼõ ha pende pyʼa kangy .
Peẽ niko neʼĩra gueteri peguahẽ mano meve peñorãirõhápe angaipa ndive ,
ha pende resaráima Tupã oñemoñeʼẽ hague peẽme taʼýrape ramo guáicha . Heʼi Ñandejára Ñeʼẽme : “ Ani rejahéi , che raʼy , pe Tupã reko mboʼére , ha ani nde pyʼa kangynde jaʼo haguére .
Tupã niko oheko mboʼeumi ohayhúvape , ha oinupã umitaʼýraicha oguerekóvape . ”
Peẽ niko pehasa asy hína pejeheko mboʼe haguã . Tupã pende rereko taʼýra ramo guáicha . Oĩ ngaʼu piko túva oinupãʼỹva itaʼýrape ?
Tupã na pende reko mboʼéi ramo , oheko mboʼeháicha taʼýra kuérape , peẽ ndahaʼéi aipórõ taʼýra tee .
Upéi avei , ako ñane mitãrõ , ñande ru ñane reko mboʼemi , ha ñande jajapómi chupe kuéra mbaʼe ramo . Mbaʼére piko aipórõ nañañemoĩ moʼãi ñande ru yvága pegua poguýpe , jaikove añete haguã ?
Ñande ru kuéra ñane reko mboʼemi ko yvy ári , ko ñande rekove mbykymíme , iporãveháicha chupe kuéra . Tupã katu , ñane reko mboʼe iporã añete haguã ñandéve , ñane momarangatu haguã haʼéicha .
Añetehápe niko , mbaʼeveichagua ñenupã naiporãi pe jahupyty jave , hasy katu . Ha jaikuaávo mbaʼépa heʼise , ogueru ñandéve pyʼa guapy ha ñane mboheko joja .
Aipórõ taimbarete jey pende po ikaneʼõva ha pene renypyʼã ikangýva ,
ha peheka tape ivaiʼỹva , okuera haguã umi ikarẽva ha ani osẽ tapégui .
Peñehaʼã peiko porã pende rapicha kuéra ndive ha peiko imarangatúvaicha . Cháke marangatuʼỹre avave ndaikatúi chéne ohecha Ñandejárape .
Peñehaʼã opavave tohupyty Tupã pytyvõ , ani haguã avavégui oiko ku yvyra rapo iróvaicha , oporombyai ha oporojukáva .
Aníkena oime ojeitýva teko vaípe ha ojahéiva umi Tupãme oñemboyke vaekuére . Upéva ojapo vaekue Esaú omeʼẽ ramo guare peteĩ ñaʼẽmbe tembiʼúre pe imbaʼerãva , itúva raʼy ypykue ramo .
Ha peẽ peikuaa mbaʼéichapa upe rire , oipotávo ohovasa chupe , itúva heʼi chupe nahániri . Hasẽ heta ramo jepe , naipohã véima .
Peẽ napeñembojái vaekue , umi Israel guáicha , peteĩ mbaʼe ikatúvare ojepoko ha hendy vaekue hína tatáicha , oĩhápe pytũ ha yvytu ratã .
Ha napehendúi avei pe turu pu ha Ñandejára Ñeʼẽ . Umi ohendu vaekue upe ñeʼẽ , ojerure asy vaekue anive haguã oñeʼẽ chupe kuéra ,
ndaikatúigui ogueropuʼaka pe tembiapoukapy heʼíva : “ Omoĩva ipy pe yvytýpe , ojejuka vaerã itápe térã kyse yvukúpe , tahaʼe jepe tymba raʼe . ”
Ha oporomondýi eterei rupi upe ojehecháva , Moisés voi heʼi : “ Aryrýi hína kyhyjégui . ”
Peẽ katu , upéva rangue , peñemboja yvyty Sión rehe ha pe Tupã oikovéva táva guasúpe , Jerusalén yvágape guápe , ha hetaiterei Tupã remimbou oñembyatyhápe .
Ha avei umi Tupã raʼy aty tenondeguáre , héra kuéra oĩva yvágape . Peñemboja Tupãre , opavavépe mbojovakéva , ha umi yvypóra marangatu espíriture , Tupã omoporã añete vaekuére .
Peñemboja Jesús rendápe , oñeʼẽva ñande rehehápe ñeʼẽ ñomeʼẽ pyahurã ha pe tuguy ñane mopotĩvare . Upéva niko omeʼẽta ñandéve tuichave mbaʼe Abel ruguykue omeʼẽvagui .
Upévare , pemaʼẽke ani napehenduséi pe ñandéve oñeʼẽvape . Umi oñemboyke vaekue Tupãgui , haʼe omomarandu ramo guare chupe kuéra ko yvy ári , nokañýi vaekue chugui . Ha ñandéma katu ndaikatúi eteve vaerã ñakañy , ñameʼẽ ramo ñande atukupe pe yvága guive ñane momarandúvape .
Umíva umi árape , Ñandejára Ñeʼẽ omboryrýi vaekue ko yvy , koʼágã katu heʼi : “ Peteĩve jey amboryrýita , ndahaʼéi yvy añónte , yvága katu avei . ”
Ojeʼévo “ peteĩve jey ” , ojekuaa ojepeʼataha opa mbaʼe ojejapo vaekue , opyta haguã umi ikatuʼỹva omýi .
Tupã sãmbyhy oñemeʼẽva ñandéve ndaikatúi oñemomýivo . Ñameʼẽke ñande aguije upévare , ha ñamombaʼe guasu Tupãme , ñesũháme ha ñemboʼe asýpe , chupe omboryháicha .
Ñane Tupã niko , tata opa mbaʼe ombokusuguéva .
Pejoayhu tapia kena oñopehẽnguéicha .
Aníke pende resarái pende rory vaerãha umi pende rógape oguahẽva ndive . Upéicha oime vaekue , oikuaaʼỹre , omoguahẽva vaekue Tupã remimboúpe .
Pene manduʼakena umi yvyrakuápe ojejopývare , peime ramo guáicha peẽ avei hendive kuéra . Pene manduʼa umi oñembohasa asy vaekuére , peẽ avei ikatu pehasa upévare .
Opavave tomombaʼe ñemenda , ha ani omyakãratĩ hembirekópe . Tupã ombojovake vaerã umi heko kyʼávape ha umi oporomyakã ratĩvape .
Ani pehayhu viru . Pevyʼa perekóvare . Tupã niko heʼi vaekue : “ Arakaʼeve ndoroheja rei vaerãi . ”
Aipórõ ikatu jaʼe jeroviápe : “ Ñandejára che pytyvõhára , ndakyhyjéi chéne . Mbaʼe piko ojapóta che reheyvypóra ? ”
Pene manduʼáke umi Jesús iglésia sãmbyhyháre , ha umi omoguahẽ vaekue peẽme Tupã marandu . Pejepyʼa mongetamína hekove kuéra kuére ha peñehaʼã peiko haʼe kuéra oiko haguéicha .
Jesucristo niko heko peteĩnte : kuehe , ko ára ha pe tapia guarã .
Ani peñemyakã raku tekomboʼe iñambuévare ha ojekuaaʼỹva mbaʼépa . Iporãve ñamombarete ñande pyʼa Tupã mborayhúpe , jaiko rangue jajapo tembiapoukapy tembiʼu rehegua . Umi mbaʼe umíva arakaʼeve naiporãi vaekue avavépe .
Ñande jareko peteĩ altar , ha upépe ndaijái okaru haguã umi paʼi yma guare .
Pe paʼi guasu niko ogueraha tymba ruguy kuaveʼẽmby ramo tupaópe angaipáre , ha umíva umi tymba retekue katu ojehapy okápe .
Upéicha avei , Jesús omano táva rokápe , omboyke haguã Tupãme guarã opavavépe huguy rupi .
Jaha , aipórõ , Jesús ndive okápe , ha jahasa avei pe ñemotĩ haʼe ohasa vaekue .
Ko yvy ári niko ndajarekói peteĩ táva guasu opytáva tapia guarã , jaha niko peteĩ táva guasu upe rire guarã rekávo .
Upévare ñamombaʼe guasu tapia vaerã Tupãme Jesucristo rupi . Ko ñemombaʼe guasu kóva hína pe jehasa asy ñaikuaveʼẽ vaerã . Jarohory jey-jey chupe !
Ani pende resarái pejapo haguã iporãva ha pembojaʼo haguã pende rapichápe opa perekóva . Koʼã mbaʼe hína pe Tupã oguerohorýva .
Pene ñeʼẽ rendúke umi Jesús iglésia sãmbyhyhárape ha peñemoĩ ipoguýpe kuéra . Haʼe kuéra niko oñangareko pende rehe kaneʼõʼỹre , oikuaágui omombeʼu vaerãha Tupãme opa ojapo vaekue . Peñehaʼã taivevýi chupe kuéra hembiapo , ani ipohýi . Peichaʼỹrõ , naiporãi chéne peẽme .
Peñemboʼe ore rehe . Roikuaa porã niko ore pyʼapy na ore myangekoiriha , hiʼãgui oréve roiko porã opa mbaʼépe .
Rojerure peẽme tenondete peñemboʼemi ore rehe , Tupã oheja haguã chéve pyaʼete aime jey pene ndive .
Tupã , pyʼa guapy meʼẽha , omoingove jey vaekue Ñandejára Jesúspe , pe Ovecha Rerekua Guasu , huguýpe omoañete vaekue ñeʼẽ meʼẽ opaveʼỹva ,
ta pene momarangatu ha ta pene mbopyʼa porã opa mbaʼépe , pejapo kuaa haguã hembipota . Haʼe tojapo ñande hegui oipotaháicha Jesucristo rupi . Toñemombaʼe guasu Cristo opa ára . Amén .
Che pehẽngue kuéra , ajerure peẽme pehendu haguã pyʼa porãme koʼã mbaʼe mbykymi haʼéva peẽme che kuatiápe .
Peikuaami ñane pehẽngue Timotéogui ojepoíma hague . Oguahẽ pyaʼe ramo , araháta che ndive ágã ahávo pohecha .
Pemomaitei umi pende aty sãmbyhyhárape ha opa umi Tupã mbaʼévape . Italiagua kuéra oguerahauka peẽme maitei .
Tupã tohekuavo ipytyvõ pende ári .
Che , Santiago , Tupã ha Ñandejára Jesucristo rembiguái , amomaitei umi 12 Israelgua ñemoñare opa rupi isarambívape .
Che pehẽngue kuéra , pevyʼaite vaerã pejejuhúrõ opaichagua jepyʼa raʼãme .
Pende jerovia ojepyʼa raʼarõ niko , pene mbaretéta pehasa asy ramo jepe .
Peñehaʼãke aipórõ pene mbarete hekópe , upéva niko pene motyarõta ha na pene kangy moʼãi mbaʼevépe .
Oĩrõ pende apytépe naiñarandúiva , tojerure Tupãme ha haʼe omeʼẽta chupe . Tupã niko omeʼẽ heta porã opavavépe , ha ndojeruréi mbaʼeve hese .
Ha tekotevẽ ojerure jeroviápe ha ipyʼa mokõiʼỹre . Pe ipyʼa mokõiva niko ojogua y pochýpe , yvytu ogueraháva ápe ha pépe .
Upeichaguáva , rei ohaʼarõta mbaʼeve Ñandejáragui .
Koʼágã niko oipota peteĩ mbaʼe ha koʼẽrõ ambue , ha ndaipyʼa peteĩri mbaʼevépe .
Pe ñane pehẽngue imboriahúva , ovyʼa vaerã Tupã omopuʼã haguére chupe ,
ha pe imbaʼe retáva ovyʼa vaerã Tupã omomirĩ haguére chupe . Pe imbaʼe retáva niko ojogua yvoty ñúme : ndoiko aréi .
Kuarahy osẽvo ha ojope tinívo , pe kaʼavo ipiru ha ipotykúi , iporãngue oñehundi . Upéicha avei upe mbaʼeta rekoha , opa rei vaerã imbaʼe repyeta apytépe .
Ovyʼaite vaerã niko pe ogueropuʼakáva ijepyʼa raʼã . Osẽ porã vove , oñemeʼẽta chupe pe jeikove opa ára guarãva , Tupã heʼi vaekue omeʼẽtaha umi chupe ohayhúvape .
Oĩ ramo ohasa asýva , térã ojepyʼa raʼãva ojapo haguã ivaíva , ani oimoʼã koʼã mbaʼe ouha Tupãgui . Tupã niko ndojepyʼa raʼãi ojapo haguã ivaíva , ha ndoipyʼa raʼãi avavépe upéva ojapo haguã .
Upéva rangue , yvypóra rembipota vaínte pe oipyʼa reraháva , ombotavy ha oipyʼa raʼãva chupe .
Koʼã tembipota vaígui niko heñói pe angaipa . Ha upéva okakuaapávo , heñói chugui ñemano .
Che pehẽngue kuéra pohayhu etéva , ani pejavy .
Opa mbaʼe porã ha hekopegua oñemeʼẽva ñandéve , ou yvatégui , Tupãgui , ojapo vaekue mbyjaita yvága pegua . Tupã , heko peteĩnte opa ára , haʼe naiñambuéi térã ojerégui omoypytũva .
Haʼe , upéicha oipotágui , ñane moingove pyahu iñeʼẽ añete rupi . Ha upéicha oiko ñande hegui opa mbaʼe haʼe ojapo vaekuégui , tenondegua .
Pene manduʼáke che pehẽngue kuéra pohayhúva , pene kyreʼỹ vaerãha pehendu haguã , ha pene mbegue peñeʼẽ ha pende pochy haguã .
Pe ipochýva niko ndojapói iporãva Tupã renondépe .
Peipeʼa aipórõ , opa mbaʼe kyʼa ha ñaña pyaʼete oñemuñáva , ha perohory pyʼa porãme upe ñeʼẽ oñeñotỹ vaekue pende pyʼápe ha ikatúva pene pysyrõ angaipágui .
Pejapo Ñandejára ñeʼẽ heʼíva ha ani pehendúnte , ani haguã peñembotavy pende jupe voi .
Pe ñeʼẽ ohendúnteva ha ndojapói , haʼete ku omañáva ijehe haʼãngápe ,
ha ohecha mbaʼeichaguápa haʼe . Ha ojeimi vove upéguinte hesaráima mbaʼeichaguápa raʼe haʼe .
Pe hesaraiʼỹva ohendúvagui katu , ha omaʼẽ porãva pe tembiapoukapy ñane mosãsóvare , ha oñehaʼãmbaite ojapo , upéva ovyʼa vaerã opa ojapóvape .
Oimérõ oimoʼãva ohayhuha Tupãme , ha ndojoko kuaái ijuru , oñembotavy jupe voi , ha guaʼúnte pe Tupãme ohayhuha .
Tupã rayhu ipotĩ ha imarãʼỹva , Tupã ñande Ru renondépe hína : Ñaipytyvõ umi ityreʼỹ ha imenaveʼỹvape opa hemikotevẽme , ha ñañeñangareko yvy arigua teko kyʼágui .
Che pehẽngue kuéra , peẽ pejeroviáva Ñandejára Jesucristo heko mimbipávare , naiporãi peporombojerovia joavy .
Oike ramo pende tupaópe peteĩ ikuãirũ órova ha oñemonde porãva , ha upe jave oike avei peteĩ mboriahu ijao soropáva ,
ha perohoryvérõ upe oñemonde porãvape ha peje chupe : “ Eguapy ko iporãvehápe ” , imboriahúvape katu peje : “ Nde eñemboʼy upépe ” , térã : “ Eguapy upe rupi ” ,
peñombojerovia joavýma hína peẽ voi , ha pe poroʼapo hekopeʼỹ .
Che pehẽngue kuéra pohayhúva , pehendu kóva : Tupã oiporavo vaekue yvy arigua mboriahúpe , imbaʼe reko haguã ijeroviápe , ha ohupyty haguã pe isãmbyhy haʼe heʼi vaekue omeʼẽtaha umi chupe ohayhúvape .
Peẽ katu ndapejapói mbaʼevérõ imboriahúvape . Ndahaʼéi ngaʼu piko mbaʼe reta rekoha umi pene mombaʼapo reíva , ha pende reraháva mburuvicha kuéra renondépe ?
Ndahaʼe kuérai ngaʼu piko umi oñeʼẽ vaíva Jesucrístore , peẽ pejeroviaha ?
Pejapóta iporãva pejapo ramo añetehápe upe tembiapoukapy tuichavéva , heʼíva Ñandejára Ñeʼẽ : “ Ehayhu nde rapichápe , rejehayhuháicha nde . ”
Pembojerovia joavy ramo pende rapicha kuérape katu , pene angaipa Tupã rembiapoukapy renondépe .
Peteĩnte jepe ndajajapói ramo japytáma jajapoʼỹrõ guáicha umi Tupã rembiapoukapy .
Tupã heʼi vaekue : “ Ani reporomyakã ratĩ ” . Ha heʼi vaekue avei : “ Ani reporojuka ” . Upéicha rupi , oimérõ oporomyakã ratĩʼỹva ha upéicharõ jepe oporojuka , ndoiko véima pe tembiapoukapy heʼiháicha .
Peẽ peñeʼẽ ha peiko vaerã pene mbojovakéta ramo guáicha pe tembiapoukapy ñane mosãsóva .
Umi oporoporiahurerekoʼỹ vaekue niko oñembojovakéta ojeporiahurerekoʼỹre . Oporoporiahurereko vaekuépe katu ou porãta upe mbojovake árape .
Che pehẽngue kuéra , mbaʼépe piko iporã jaʼe jajeroviaha ha ndojapói mbaʼeve iporãva ? Ikatu ngaʼu piko peichagua jerovia ñane renohẽ ivaívagui ?
Oĩrõ peteĩ ñane pehẽnguéva ijaoʼỹva ha oguerekoʼỹva hoʼu vaerã upe árape ,
ha peteĩ peẽva heʼi chupe : “ Toho porãite ndéve . Eñeñuã roʼýgui ha ekaru ” ha nomeʼẽi chupe upe oikotevẽva , mbaʼépe piko iporã upéva ?
Upéicha avei jerovia añónte , ha ojechaukaʼỹva tembiapokue rupi , výro rei .
Ikatu jepe oĩ heʼíva : “ Nde rejerovia ha che katu ajapo iporãva ” . Ehechauka chéve aipórõ , nde jerovia rejapoʼỹre mbaʼeve , ha che ahechaukáta ndéve che jerovia che rembiapokue rupi .
Nde rerovia , Tupã peteĩ añonteha , ha rejapo porã . Mbaʼepochy kuéra katu oguerovia avei upéva ha oryryipa kyhyjégui .
Nderehechakuaái piko , nde tovatavy , pe jerovia ojechaukaʼỹva tembiapokue rupi , výro reiha ?
Tupã oguereko vaekue imarangatúvarõ ñande ru ypykue Abrahámpe , upe ojapo vaekuére oikuaveʼẽ ramo guare itaʼýra Isaácpe .
Rehecháma Abraham ohechauka hague ijerovia hembiapokue rupi , ha hembiapokue rupi ojerovia hague hekópe .
Upéicha oiko vaekue pe Ñandejára ñeʼẽ heʼíva : “ Abraham oguerovia Tupãme ha upévare Tupã oguereko chupe imarangatúva ramo . ” Ha Abraham oñembohéra vaekue Tupã irũ tee .
Pehecháma aipórõ Tupã oguerekoha yvypórape imarangatúva ramo , hembiapokuére avei , ndahaʼéi ijeroviáre añónte .
Upéicha vaekue avei kuña reko vai Rahab ndive : Tupã oguereko chupe hembiapo vaiʼỹva ramo , upe ojapo vaekuére omoguahẽ ramo guare hógape umi tembijokuáipe , ha upéi omondo chupe kuéra tape ambuére .
Ipaharã : ñande rete espirituʼỹre , teʼõnguéicha reínte . Jerovia tembiapokueʼỹre výro reínte .
Che pehẽngue kuéra , ani kena oĩ pende apytépe heta eterei mboʼehára . Jaikuaáma voi niko ñande japoromboʼévape Tupã ñane mbojovake pohyivetaha .
Maymáva jajavy heta , ha oimérõ ojavyʼỹva heʼívape , upéva kuimbaʼe hekopegua , oikuaáva avei mbaʼéichapa ipuʼaka vaerã hetére .
Ñamoĩ ramo ijurupegua kavajúpe , ñamboguata jaipotaha rupi .
Ha pemaʼẽmi avei umi várko ypeguáre . Tuichaichárõ jepe , ha yvytu oipeju pochýrõ , pe imboguataha peteĩ yvyra pehẽnguemíme ogueraha pe mbayru haʼe oipotaha rupi .
Upéicha avei pe ñane kũ , peteĩ mbaʼe ñande rete rehegua michĩmíva , ipuʼaka heta mbaʼére . Peteĩ tata piririmi ikatu ohapypa peteĩ kaʼaguy guasu .
Ha ñande juru niko tatáicha . Peteĩ mbaʼe vai rapo oĩva ñande retére , ñane mongyʼapáva , hendýva aña retã ratápe rupi voi ha ohapýva ñande rekove .
Pe yvypóra ikatu ipuʼaka opaichagua tymba , guyra , mbói ha umi yguasu peguáre . Ha ipuʼaka voi katu hese kuéra .
Ikũre katu ndaipóri ipuʼakáva . Upéva peteĩ mbaʼe vai ojejoko kuaaʼỹva , henyhẽtéva pohã vai oporojukávagui .
Ñande juru rupi ñamombaʼe guasuháicha Ñandejára ñande Rúpe , ñañeʼẽ vai yvypóra , Tupã rembiapokue ha ijoguahávare .
Ñande jurúgui osẽ ñeʼẽ porã ha ñeʼẽ vai . Che pehẽngue kuéra , ndaupéicha vaerãi .
Peteĩ yvúgui ndaikatúi osẽvo y porã ha y heʼẽ mbochýva .
Ndaikatuiháicha osẽvo pakovágui arasa , ha sandíagui merõ , ndaikatúi avei , che pehẽngue kuéra , osẽvo y porã yvu heʼẽ mbochývagui .
Oĩrõ pende apytépe iñarandu ha oikuaapáva , tohechauka heko marangatu rupi ha ojejapoʼỹre , iñaranduha .
Pende pyʼaro ramo ha pejapo opa mbaʼe peñombohovái haguã , upéicharõ ndapereko moʼãi mbaʼeve peje vaerã pende rehehápe ha ndaipóri moʼãi pende pype upe añetegua .
Peichagua arandu ndoúi Tupãgui , upéva yvy ariguánte ha añágui oúva .
Pene peẽntese ramo ha pepuʼã ojuehe , oĩta sarambi ha opaichagua teko aña .
Umi oguerekóva arandu Tupãgui oúva katu heko potĩ , ndaipochy kuaái , ipyʼa porã ha iñeʼẽ rendu kuaa . Upéicha avei , oporoporiahurereko kuaa , iñeʼẽ añete , ndahova mokõiri ha ojapo iporãva .
Ha umi oñehaʼãva oporomoingo porã haguã , ku oñotỹva ramo guáicha pyʼa guapy omonoʼõ chugui teko joja .
Mamógui piko ou umi ñorãirõ ha joavy pende apytépe ? Ou pene rembipota vaígui , pene moñorãirõ mantéva .
Peipota pe ikatuʼỹva pereko , ha upévare peporojuka . Pene renyhẽ mbaʼe potágui pehupytyʼỹre mbaʼeve , ha upévare peñorãirõ ha pekaguai ojuehe . Ndapehupytýi peipotáva ndapejeruréigui Tupãme .
Ha pejerure ramo , noñemeʼẽi peẽme pejerurégui hekopeʼỹ . Peipota niko pende vyʼarã rei .
Há tekove jeroviahaʼỹ ! Ndapeikuaái piko ohayhúva yvypóra reko ndohayhuiha Tupãme ? Oimeraẽva oñemboykéva yvypóra reko gotyo , oñemoĩ hína Tupãre .
Peimoʼã piko heʼi reiha Ñandejára Ñeʼẽ : “ Tupã hakateʼỹ pe espíritu ñande pype omoĩ vaekuére ? ”
Tupã katu ñane pytyvõve imbaʼe porãme , heʼi niko iñeʼẽme : “ Tupã oñemohatã umi ojejapóvape , ha ipyʼa porã umi ojejapoʼỹva ndive . ”
Peñemoĩ aipórõ Tupã poguýpe , pembohovái Añáme ha haʼe ombopoʼíta .
Peñemboja Tupãre ha haʼe oñembojáta pende rehe . Umi mbaʼe vai apoha kuéra tomopotĩ ipo . Umi hova mokõiva tomopotĩ ipyʼapy .
Toñembyasy , tahasẽ ha tojaheʼo hikuái ! Opuka rangue tojaheʼo ha ovyʼa rangue toñembyasy .
Toñesũ Ñandejára renondépe , ha haʼe omopuʼãne chupe kuéra .
Che pehẽngue kuéra , ani peñeʼẽ vai ojuehe . Pe oñeʼẽva hapicháre térã omoĩ vaíva chupe , oñeʼẽ vai ha omoĩ vai tembiapoukapy . Ha remoĩ vaírõ pe tembiapoukapy , reñemoĩ imbojovakehárõ rejapo rangue upe heʼíva .
Peteĩnte upe omeʼẽ vaekue tembiapoukapy ha upéva hína Tupã , ikatúva oporopeʼa ivaívagui térã oporohundi . Ha nde piko máva , remoĩ vai haguã nde rapichápe ?
Pehendu peẽ pejéva : “ Ko árape térã koʼẽrõ rohóta upe távape ha ropytáta upépe peteĩ áño pukukue . Roñemúta ha rombyatýta viru . ”
Ndapeikuaái mbaʼépa ojehúta peẽme koʼẽrõ . Ñande rekove ojogua tatatĩna sapyʼami ojekuaávape ha upéi opa reíva .
Peje uvei kóicha : “ Ñandejára oipotárõ roikovéne ha rojapóne péicha ha amóicha . ”
Upéva rangue katu , peẽ pejejapo pene ñeʼẽme , ha pe jejapóko ivai .
Upe ikatúva ojapo mbaʼe iporãva ha ndojapói , iñangaipa .
Pehendúke peẽ mbaʼe repyeta perekóva . Pene rasẽ ha pesapukáike , cháke ojehu vaíko hína peẽme .
Pene mbaʼe repyeta itujupáta , pende ao hoʼupáta yso .
Pende óro ha pende pláta havẽmbáta , ha umíva pene moĩ vaíta ha pene rundíta tatápe guáicha . Peiko pembyaty mbaʼe repyeta koʼã ára pahápe guarã .
Hembiapokue repy napemeʼẽi vaekue kokuépe ombaʼapóvape , osapukái hína pejejuhu vai haguã , ha Ñandejára ipuʼakapáva ohendúma koʼã mbaʼapohára sapukái .
Ko yvy ári peiko karu guasu ha vyʼápe , ha pende kyra tymbáicha , ha oguahẽma hína jejuka ára .
Pejukauka reiete vaekue hembiapo vaiʼỹvape , haʼe kuéra oñemoĩʼỹre pende rehe .
Upévare , che pehẽngue kuéra , pehaʼarõ kuaa ou peve Ñandejára Jesucristo . Pemaʼẽmína mbaʼéichapa umi oñemitỹva ohaʼarõ kuaa umi ama ára , upéi omonoʼõ haguã ikogaʼa .
Peẽke avei pehaʼarõ kuaa ha ani pene kangy , vokói eténte niko ou jeýta Ñandejára Jesucristo .
Che pehẽngue kuéra , ani peñomoĩ vaítei ani haguã peñembojovake . Tupã oporombojovakeha ára niko hiʼaguĩma hína .
Che pehẽngue kuéra , pene manduʼáke umi maranduhárare oñeʼẽ vaekue Ñandejára rérape . Haʼe kuéra heta mbaʼe ogueropuʼaka vaekue .
Ñande jareko ovyʼaitéva ramo umi ohasa asývape kirirĩháme . Pehendúma mbaʼéichapa Job ogueropuʼaka vaekue hembiasa , ha peikuaa mbaʼéichapa Ñandejára omyengovia chupe ipahápe . Ñandejára niko oporombyasy ha oporoporiahurereko kuaa .
Opaite mbaʼe ári , che pehẽngue kuéra , ani pemeʼẽ pene ñeʼẽ yvága , térã yvýre , térã mbaʼevére . Pejérõ “ Upéicha ” , ta upéicha . Ha pejérõ “ Ndaupéichai ” , ta upeichaʼỹ , ani haguã Tupã Ñandejára pene mbojovake .
Oĩrõ pende apytépe ojepyʼapýva , toñemboʼe . Oĩrõ ovyʼáva , toguerohory Ñandejárape ipurahéipe .
Oĩrõ hasýva tohenói Jesucristo iglésia myakãhárape oñemboʼe haguã hese , ha omona haguã hese ñandyry Ñandejára Jesucristo rérape ,
ha pe ñemboʼe ojejapóva jeroviápe , omongueráta upe hasývape , ha Ñandejára omopuʼãta chupe , ha oimérõ iñangaipa raʼe , ojeheja reíta chupe .
Upévare pemombeʼu ojupe pene angaipa ha peñemboʼe ojuehe pene resãi haguã . Imarangatúva ñemboʼe osẽva ipyʼaite guive , ipokatu .
Maranduhára Elías vaekue yvypóra ñandeichagua , ha oñemboʼe ramo guare ipyʼaite guive ani haguã oky , ndokyvéi mbohapy áño imédio pukukue .
Ha upéi oñemboʼe jey rire , oky jey ha kóga heñói jey .
Che pehẽngue kuéra , oĩ ramo opíava añete guágui , ha oime hapicha ombojevýva chupe ,
peikuaáke pe ombojevýva angaipa ojapóvape hape vaígui , oipeʼaha hekove manógui , ha upéva rupive oipysyrõha heta angaipa .
Che , Pedro , Jesucristo apóstol , amomaitei umi mombyry hetãgui isarambipávape , Ponto , Galacia , Capadocia , Asia ha Bitinia umíva rupi .
Peẽ niko hína Tupã , ñande Ru voi oiporavo vaekue koʼágã mboyve . Espíritu Santo rupi peñemboyke vaekue Tupãme guarã , pene ñeʼẽ rendu ha peñemopotĩ haguã Jesucristo ruguy rehe ae . Toguahẽ peẽme heta vyʼa ha pyʼa guapy .
Jarohory Tupã ha Ñandejára Jesucristo Rúpe , iporiahurereko tuichaite rupi ñane moingove jey vaekue , Jesucristo jeikove jey rupi . Péva omeʼẽ ñandéve ñehaʼarõ kuaa ne mbaretéva ,
ha upéicha rupi pehupytýne pe mbaʼe Tupã oguerekóva peẽme guarã yvágape , ikatuʼỹva oñembyai , ikyʼa térã ipiru .
Pejerovia haguére hese , Tupã pene moʼã ipokatúpe , pene pysyrõ haguã , pe haʼe ombosakoʼíva ha oikuaaukátava hína ára paha oguahẽvo .
Upévare , peẽ pene renyhẽ vyʼágui , tekotevẽ ramo jepe sapyʼami pehasa heta jepyʼa raʼã rupi .
Pe Pende jerovia niko haʼete ku óro , iporã haguã oñemboyku vaerã tatápe . Pe jerovia osẽ porãva heta ñehaʼãgui , iporãve jey pe órogui , ikatúva oñembyai . Upévare , péicha oñehaʼã ramo pende jerovia oñemoneĩ , ojererohory ha oñemyerakuã vaerã , Jesucristo ou vove .
Peẽ pehayhu Jesucrístope , ndapehechái rire ramo jepe . Ha koʼágã , peroviávo chupe pehechaʼỹre , pe pende vyʼa tuicha etereígui ndaikatúi pemoñeʼẽ .
Péicha pehupyty pehóvo pe pende jerovia ohekáva , pene ánga ñepysyrõ .
Umi maranduhára heta oñehaʼã ha ohesaʼỹijo vaekue mbaʼépa heʼise pe ñepysyrõ . Ha heʼi vaekue hikuái , Tupã ipyʼa porã rupi omeʼẽtaha peẽme .
Cristo Espíritu oikuaaukáma vaekue umi maranduhárape mbaʼeve ojehu mboyve , mbaʼéichapa Cristo ohasa asýta ha heko mimbipáta upe rire . Haʼe kuéra oñehaʼã vaekue oikuaa , arakaʼépa ha mbaʼéichatapa hína upe mbaʼe upéva , Espíritu ohechauka vaekue chupe kuéra ipype kuéra voi .
Ha Tupã oikuaauka peẽme , pe haʼe kuéra heʼíva outaha ndahaʼeiha chupe kuéra guarã , mbaʼe porã peẽme guarãha katu . Péicha oikuaauka vaekue peẽme umi omosarambi vaekue pende apytépe marandu pyahu , Espíritu Santo yvágagui oñembou vaekue rupi . Koʼã mbaʼe koʼãva , umi Tupã remimbou yvága pegua jepe ohechaséva .
Upévare , peñembosakoʼíke ha pene akã porãke . Pehaʼarõ kuaa opáichavo , pe mbaʼe Tupã imbaʼe porã rupi omeʼẽtava peẽme Jesucristo ou vove .
Taʼýra iñeʼẽ rendúvaicha , ani peiko Tupãme peikuaa mboyve peiko haguéicha .
Upéva rangue , peiko marangatu etépe . Tupã , pene renói vaekue niko , imarangatu .
Ha Ñandejára Ñeʼẽ niko heʼi : “ Pene marangatúke , che niko che marangatu . ”
Peẽ pehenói ramo “ Che Ru ” Tupãme , ombojovakéva peteĩ-teĩme hembiapokue ojerureháicha ha teko jojápe , pemombaʼe guasu vaerã chupe peikove aja pukukue ko yvy ári .
Tupã niko pende peʼa vaekue pe jeikove reígui pende ypy kuerakue oheja vaekue peẽme . Ha peẽ peikuaa porã , upévare ojehepymeʼẽ hague ndahaʼéi mbaʼe itujúvape , óro térã plátaicha ,
upéva ojehepymeʼẽ hepy etéva Cristo ruguýpe , oñekuaveʼẽ vaekue ojejuka haguã peteĩ ovecha raʼýicha , oĩmba porãva ha ikyʼaʼỹva .
Cristo niko upevarã voi oñemoĩ vaekue opa mbaʼe ojejapo ypy mboyve , ha koʼã ára pahápe katu ojechauka peẽme ou porã haguã .
Cristo rupi peẽ perovia Tupãme , haʼe niko omoingove jey ha oguerohory vaekue chupe . Ha upéicha , peẽ pemoĩ Tupãre pende jerovia ha opa pehaʼarõva .
Koʼágã peẽ , pehendúvo pe añetegua ñemomarandu , pene potĩ pehayhu porã haguã ñane pehẽngue kuérape . Aipórõ , pejoayhu vaerã pyʼa potĩme , ha pene mbarete omeʼẽháicha .
Peẽ niko peikove jey , ha koʼágã ndahaʼéi pende ru ha pende sýgui yvypóra omano vaerãva , peikove jey Tupã oikovéva ha opaʼỹva ñeʼẽ rupi .
Ñandejára Ñeʼẽ heʼi voi : “ Opa yvypóra niko kapiʼícha , ha yvoty kaʼaguýicha iporã . Ha upe kapiʼi ipiru ha pe yvoty okúi .
Ñandejára ñeʼẽ katuopa ára guarã opyta . ” Kóva ko ñeʼẽ hína pe marandu pyahu oñemoguahẽ vaekue peẽme .
Aipórõ , pejeheja opaichagua mbaʼe vaígui , japu , tova mokõi ha mbaʼe potágui rei , ha opaichagua ñeʼẽ reígui .
Mitã raʼymícha , peheka kyreʼỹ pe kamby marãʼỹ oúva Tupãgui , upéva rupi pekakuaa ha peñepysyrõ haguã .
Peikuaáma niko mbaʼéichapa Tupã ipyʼa porã .
Peñemboja aipórõ Ñandejára Jesucrístore , pe ita oikovéva ojahéi hague yvypóra , ha Tupãme guarãva ita iporavo pyre ha hepýva .
Ha péicha , Tupã ojapóta pende hegui , ita oikovéva ramo guáicha , peteĩ tupao espíritu reheguáva , ha paʼi reko marangatu , Jesucristo rupi oikuaveʼẽva espíritu guiguáva kuaveʼẽmby , Tupãme ombohorýva .
Upévare avei Ñandejára Ñeʼẽ heʼi : “ Che amoĩ peteĩ ita Siónpe , ita tenondeguávaojeporavo pyre ha hepýva , umi ojeroviáva hesendopyta rei vaerãi . ”
Peẽ ogueroviávape guarã , upe ita hepy , ha umi ogueroviaʼỹvape guarã katu , oiko pe Ñandejára Ñeʼẽ heʼíva : “ Pe ita umi óga apohaomboyke vaekue , oiko pe ita tenondegua . ”
Ha avei : “ Peteĩ ita guasu , peteĩ itahaʼe kuéra oñepysãngatahápe . ” Haʼe kuéra niko oñepysãnga nohendúigui pe marandu : ha upéva voi hína pe ohekáva .
Peẽ niko ñemoñare ojeporavo pyre , mburuvicha guasúpe guarã paʼi rembiapo , peteĩ tetã imarangatúva , Tupã ojogua vaekue imbaʼerã . Ha upéva péicha , pemombeʼu haguã mbaʼe hechapyrãva Tupã rembiapokue , pene renói vaekue pesẽ haguã pytũhágui ha peike imbaʼe rendy hechapyrãvape .
Peẽ niko yma , ndahaʼéi vaekue Tupã reheguáva , koʼágã katu peẽ Tupã rehegua . Yma , Tupã na pende poriahurerekói vaekue , koʼágã pende poriahurereko .
Che pehẽngue kuéra ahayhúva , ajerure peẽme , hetãme oĩʼỹvaicha , pehasánteva pehóvo ko yvy ári , ani pejeko yvypóra rembipotáre , opuʼãva ñande pyʼáre .
Peiko porã umi heko jeroviahaʼỹva apyte rupi . Upéicharõ haʼe kuéra , oñeʼẽ ramo jepe koʼágã pende rehe , peẽ mbaʼe vai apoha ramo guáicha , ohechávo hikuái umi mbaʼe porãita pejapóva oguerohorýne Tupãme oguahẽvo ára haʼe oporandutaha chupe kuéra hekove kuerakuére .
Ñandejára rupi , pene ñeʼẽ rendu mburuvicha kuérape . Pe mburuvicha guasúpe oĩ yvatevére ,
ha umi sãmbyhyhárape avei , oinupãukáva umi mbaʼe vai apohápe , ha ohecha kuaa haguã umi mbaʼe porã ojapóvape .
Tupã oipota peẽ pejapo mbaʼe porã , umi itavy ha ivýrova oguerekoʼỹ haguã mbaʼeve heʼi vaerã pende rehe .
Peiko yvypóra isãʼỹvaicha , peipuruʼỹre jepe upe pende rekosãʼỹ pejapo haguã ivaíva . Iporãve peiko Tupã rembiguái ramo .
Pemombaʼe hekópe maymávape . Pehayhu pene pehẽngue kuérape , pemombaʼe guasu Tupãme , pemombaʼe mburuvicha guasúpe .
Tembiguái kuéra , pemombaʼe vaerã pende járape ha peñemoĩ ipoguýpe , ndahaʼéi umi ipyʼa porãva ndive añónte , umi iñañáva ndive avei .
Tupã oguerohory umi reiete ohasa asývape . Haʼe kuéra niko oikuaa Tupã oipotaháicha oikoha .
Oimérõ peñenupã pejapo haguére mbaʼe vai , mbaʼépepa iporãne peẽme ? Pehasa asy ramo pejapo haguére mbaʼe porã katu , upéva ombohory Tupãme .
Upevarã pene renói vaekue Tupã . Cristo niko ohasa asy vaekue pende rehehápe , ha haʼe techapyrã peẽme guarã , peho haguã hapykuéri .
Cristo ndoguerekói mbaʼeveichagua angaipa , ha arakaʼeve nombotavýi avavépe .
Ojejahéimi ramo hese , haʼe nombohováiri vaekue jejahéipe . Ombohasa asy ramo hikuái chupe , haʼe naiñeʼẽ guasúi avavépe . Oñemboʼénte vaekue Tupãme , oporombojovakéva teko jojápe .
Cristo , haʼete voi ogueraha hetepýpe kurusúre ñane angaipa , ñande ñamano haguã angaipápe guarã ha jaikove teko jojápe . Cristo ojekutupa vaekue , peẽ pekuera haguã .
Peẽ niko yma peiko vaekue ovecha hape kañývaicha , koʼágã pejevy Cristo rendápe , oñangarekóva ha omaʼẽva pende rehe ovecha rerekuáicha .
Upéicha avei peẽ tembireko , peñemoĩ vaerã pene ména poguýpe , oimérõ ndogueroviái pe marandu pyahu , ikatu haguã ohecha kuaa añeteha . Upéicharõ natekotevẽ moʼãi peñeʼẽ chupe kuéra ,
ohechágui haʼe kuéra pende reko marãʼỹ ha pemombaʼe guasuha Tupãme .
Ani peñembojegua pende apére rei , akãkarãi jeguaka guasúpe , ani peñembojegua óro térã ao hepývape .
Peñembojegua uvei pende pyʼa ruguápe , pe mbaʼe porã itujuʼỹva , pyʼa porã ha pyʼa guapy rehegua . Umi mbaʼe porã umíva , hepy hína Tupã renondépe .
Péicha oñembojegua vaekue avei umi yma guare kuña imarangatúva . Umíva ojeroviámi Tupãre ha oñemoĩ vaekue iména poguýpe .
Péicha vaekue Sara , iñeʼẽ rendu vaekue Abrahámpe ha heʼími chupe “ che jára ” . Ha peẽ imemby kuérata , pejapórõ iporãva ha ndapekyhyjéi mbaʼevégui .
Peẽ ména katu , pehendu kuaa vaerã pene rembirekópe . Pembojerovia , pembojerovia vaerãháicha , pehecha kuaávo haʼe kuéra ikangyveha , ha oĩ pene moirũ haguã pe jeikove omeʼẽtava peẽme Tupã oheja vaekue peẽme ramo . Pejapo péicha ani haguã pembyai pene ñemboʼe .
Ha néi , peiko joa oñondive peiko vaiʼỹre , pejoajúvo ojuehe peteĩ tembipotápe ha pejoayhu oñopehẽnguéicha . Pende pyʼa porãke ha ani pejejapo .
Ani pemyengovia ivaíva ivaívape , ha jejaʼo jejaʼópe . Upéva rangue , pemyengovia jehovasápe , Tupã niko pene renói vaekue pehupyty haguã jehovasa .
Oime Ñandejára Ñeʼẽ heʼiha : “ Oimérõ ohayhuséva jeikoveha ohasase heta ára vyʼápe , toñangareko ikũre ani oñeʼẽ vaiha ijurúgui osẽ japu .
Tojei ivaívagui , ha tojapo iporãva , toheka pyʼa guapy ha toho hapykuéri .
Ñandejára omoʼã heko jojávapeha ohendu iñemboʼe kuéra , umi mbaʼe vai apoháre katu haʼe opuʼã . ”
Máva piko ojapóta pende rehe ivaíva , peẽ peñehaʼã tapia ramo pejapo iporãva ?
Ha pejapo haguére iporãva jepe pehasa asýta ramo , pevyʼaiténe peẽ ! Ani pekyhyje ha peñemondýi avavégui .
Pembojerovia uvei Crístope , Ñandejára ramo pende pyʼápe . Peime tapiáke pembohovái haguãicha umi peẽme oporandúvape mbaʼérepa pereko pehaʼarõva .
Ha upéva pejapo pejejapoʼỹre ha peporomombaʼévo . Peiko pende pyʼa guapy haguãicha , ikatu haguã umi oñeʼẽ vaíva pende reko porãre , Cristo reroviaha ramo , otĩ hikuái iñeʼẽgui .
Iporãve jahasa asy jajapo haguére mbaʼe porã , upéicha oipota ramo Tupã , ha ani jajapo haguére ivaíva .
Cristo jepe niko omano ñane angaipáre , peteĩ jey opa ára guarã . Haʼe na iñangaipái vaekue , ha umi iñañáva rupi ohasa asy , pende reraha haguã peẽme Tupã rendápe . Yvyporaháicha omano ha oikove jey espirituháicha .
Ha upéicha oho omoherakuã osẽ porã hague , umi espíritu ojeheko jopy vaekuépe .
Umíva naiñeʼẽ rendúi vaekue yma , Noé oikoveha árape , Tupã ohaʼarõ ramo hína pyʼa guapýpe , ojejapo aja pe ygára guasu , 8 yvypóra oipysyrõ haguépe hekove y rupive .
Ha upe y upéva niko ohechauka vaekue upérõ pe y ñañemongaraiha ñande peʼáva jejopy vaígui . Pe ñemongarai ndahaʼéi ipotĩ haguã ñande rete , upéva hína jajerure haguã Tupãme taipotĩ ñande pyʼapy Jesucristo oikove jey rupi ,
ha ojupi vaekue yvágape , oĩ haguã Tupã akatúape , ha opyta haguã iguýpe umi Tupã remimbou , ha opa espíritu ipokatúva ha ikatúva oporoguereko ipoguýpe .
Upévare , Cristo ohasa asy haguéicha hetépe , peẽ avei pejapo upéicha . Ohasa asýva hetépe ojei angaipágui ,
oikove haguã upéi Tupã oipotaháicha , ndahaʼéi yvypóraicha .
Are peve peẽ pejapo umi heko jeroviahaʼỹva ojapóvante avei , oikóva jepokuaaha vaípe , mbaʼepota vaípe , karu guasu ha kaʼúpe , teko vai rasa rekópe ha pemombaʼe guasu taʼãnga rei Tupã ojaheiha .
Koʼágã , ndapeiko véimava hendive kuéra heko vaípe , haʼe kuéra ndojuhu porãi ha oñeʼẽ vai pende rehe .
Haʼe kuéra katu oñemombeʼu vaerã pe oñembosakoʼíva hínape ombojovake haguã oikovéva ha omano vaekuépe .
Omano vaekuépe jepe niko oñemoherakuã vaekue pe marandu pyahu , ikatu haguã oikove ijespíritupe , Tupã oipotaháicha , oñembojovake vaerã ramo jepe ko yvy ári hetépe , yvypóraicha .
Oguahẽma hína ára opa mbaʼe opa haguã . Upévare , pene akã porãke ha peñemboʼe katuete .
Opa mbaʼe mboyve toĩ mborayhu tuicháva pende apytépe . Pe mborayhúko heta angaipakue oheja rei hína .
Peñomoguahẽke ojohógape , peñeʼẽʼỹre avavére .
Tupã remimeʼẽngue opaichagua pehupytykáke pende rapichápe oñemeʼẽ haguéicha chupe .
Oimérõ oñemoñeʼẽva , toñeʼẽ Tupã oñeʼẽ ramo guáicha . Oimérõ hapichápe oipytyvõva , toipytyvõ pe mbarete Tupã omeʼẽ vaekue chupe reheve . Opa pejapóva , pejapo Tupã ojererohory haguã Jesucristo rupi , imbaʼe niko pe ñemombaʼe guasu ha pokatu opa ára guarã . Amén .
Che pehẽngue kuéra ahayhuetéva , aníke pehecha ramo tuichaiterei mbaʼéva ramo pejejuhuha ñehaʼã ratápe .
Upéva rangue , pe vyʼa vaerã uvei peime haguére avei Jesucristo jehasa asýpe , pene renyhẽ haguã avei vyʼágui , ojehechaukávo heko mimbipa .
Pevyʼaiténte oimérõ pende jaʼóva Crístore , Tupã Espíritu omimbipáva oĩ tapia pene ndive .
Ani oĩ ohasa asýva oporojuka haguére , omonda térã ojapo haguére mbaʼe vai , ha oike haguére imbaʼeʼỹvape ave .
Ha ohasa asy ramo oguerovia haguére Crístope katu , notĩ vaerãi . Oguerohory vaerã uvei Tupãme , Cristo reroviaha haguére haʼe .
Oguahẽma ára ñembojovake oiko haguã umi Tupã reheguáva apytépe voi . Ha pe ñembojovake oñepyrũma ramo hína péicha ñande rehe , mbaʼeichaitépa opáne umi marandu pyahu ohenduseʼỹva ?
Ha pe heko jojávape hasy ramo oñepysyrõ , mbaʼépa ojehúne pe iñañáva ha angaipa apohápe ?
Ha upéicha , umi ohasa asýva Tupã oipota rupi , ojapo vaerã ohóvo mbaʼe porã tapia guáicha , ha omoĩ hiʼánga Tupã ijapohare pópe . Haʼe niko nopyrũi iñeʼẽre .
Koʼágã añemoñeʼẽse umi pene myakãhárape , ché che tujámava haʼe kuéraicha ha Cristo jehasa asy rechaharéva , ha arekótava avei che renda pe teko mimbipa oútavape .
Peñangareko umi Tupã ovecháre , oñemoĩ vaekue pende pópe . Pejapo pejaposépe porã , oipotaháicha Tupã , ha ani jejopýpe térã Pira pire potágui , pejaposépe porãnte .
Peiko ani peẽ ramo guáicha umi peñangarekóva jára , peñehaʼã tohecha pende rehe iporãva .
Upéicharõ , oguahẽvo pe Ovecha rerekua Ruvicha , peẽme oñemeʼẽne peteĩ pene akã rehegua omimbipáva , peteĩ mbaʼe arakaʼeve ipiruʼỹ vaerã .
Upéicha avei , peẽ mitãrusu peñemoĩ umi myakãhára poguýpe . Opavave oñemoĩ vaerã ojopoguýpe jejapoʼỹre , Ñandejára Ñeʼẽ heʼígui : “ Tupã opuʼã umi ojejapóvare , ha oipytyvõ pyʼa porãmeumi ojejapoʼỹvape . ”
Peñemomirĩke , aipórõ , Tupã po mbarete guýpe , haʼe pene mopuʼã haguã yvate , hiʼaraitépe .
Opa pejepyʼapyha peheja Tupãme . Haʼe omaʼẽ pende rehe .
Pejerereko kuaa ha ani peke , cháke Aña ndaijaʼéiva pende rehe , jaguarete pochýicha oheka pendeʼu haguã .
Peñemoĩ mbaretéke hese pende jeroviápe , peikuaa rupi yvy tuichakue pene pehẽngue kuéra ohasa asyha hína peẽicha avei .
Pehasa asy rire sapyʼami , Tupã ojapóta pende hegui ojavyʼỹva , ojepytaso kuaáva , imbaretéva ha okyhyjeʼỹva . Tupã voi niko pe imborayhu tuichágui , ñane renói vaekue ñaime haguã avei pe teko mimbipa opaʼỹvape Jesucristo ndive .
Haʼe taipokatu opa ára guarã . Amén .
Silvano rupi , arekóva che pehẽngue ajeroviaha ramo , ajapo peẽme ko kuatia mbykymi , añemoñeʼẽ ha aikuaauka haguã peẽme , umi jehovasa pehupyty vaekue ohechaukaha Tupã pende rayhu añeteha . Aníke márõ pejei upe mborayhu upévagui .
Jesucristo iglésia oĩva Babilóniape , Tupã oiporavo vaekue pende poravo haguéicha peẽme , oguerahauka peẽme imaitei , ha che raʼy Márcospe avei .
Peñomomaitei peñoañuãvo oñopehẽnguéicha . Ta pende pyʼa guapy Jesucristo reheguáva maymáva .
Che , Simón Pedro , Jesucristo rembiguái ha apóstol pomomaitei peẽme . Jesucristo ñane Tupã ñande peʼáva jejopy vaígui heko joja rupi , oheja pe pende jerovia ohupyty ore jeroviápe .
Ajerure Tupãme haʼe pende rovasa haguã ha omeʼẽ haguã peẽme pyʼa guapy , peikuaágui Tupãme ha Ñandejára Jesucrístope .
Tupã ipokatu rupi niko omeʼẽ ñandéve opa ñane remikotevẽ ha jaikove haguã haʼe oipotaháicha . Haʼe oikuaauka ñandéve Cristo , pe ñane renói vaekue umi mbaʼe hechapyrãva haʼe ojapo vaekue rupi .
Péicha , haʼe ha omeʼẽ ñandéve umi mbaʼe tuichaite ha iporãitéva heʼi voi vaekue omeʼẽtaha . Umíva rupi niko peẽ ikatu pejei pe teko kyʼa vaígui ombotujupáva opa mbaʼe ko yvy ári , ha peju peike Tupã rekópe .
Upévare , pende jerovia reheve peñehaʼã vaerã pende reko potĩ , ha pende reko potĩ reheve peñehaʼã vaerã pene arandu .
Arandu reheve peñehaʼã vaerã pene akã guapy , akã guapy reheve peñehaʼã vaerã ani haguã pende pochy rei , ha upéva ári peñehaʼã vaerã peiko Tupã oipotaháicha .
Peiko ramo Tupã oipotaháicha , peñehaʼã vaerã peiko porã opavave ndive , ha upévareve peporohayhu .
Peẽ perekopa ramo koʼã mbaʼe ha péicha peiko ramo , ndapeiko rei moʼãi ha Ñandejára Jesucrístope ndapeikuaa rei moʼãi .
Koʼã mbaʼe oguerekoʼỹva katu ojogua ku hesatũva térã ohecha porãʼỹvape . Haʼete ku hesaráiva iñangaipa ojeheja rei hague chupe .
Che pehẽngue nguéra , Tupã niko pene renói ha pende poravo vaekue . Upévare , peñehaʼã kena koʼã mbaʼe pembohapo porã pende pype , ani haguã arakaʼeve peʼa .
Upéicharõ Tupã oipeʼáta peẽme yvága rokẽ , Ñandejára Jesucristo ñane pysyrõhára oporosãmbyhyhápe opa ára guarã .
Upévare , pomomanduʼa mantéta opa koʼã mbaʼére , peikuaa ha perovia añete ramo jepe umi mbaʼe oñehenduka vaekue peẽme .
Che aikove aja niko che rembiaporã vaicha chéve pomombáy ha pomomanduʼa koʼã mbaʼére .
Ñandejára Jesucristo oikuaaukáma chéve nda che are moʼã veimaha ko yvy ári .
Upéicharõ jepe ajapóta ikatumíva , amano rire jepe pene manduʼa haguã koʼã mbaʼére .
Umi mbaʼe romombeʼu vaekue peẽme Ñandejára Jesucristo pokatu rehegua ha mbaʼéichapa haʼe ou jeýta , ndahaʼéi ñeʼẽ rei ore akãgui roguenohẽva . Ore voi rohecha vaekue ore resa tee rupi Jesucristo pokatu .
Ore roime vaekue upépe Tupã , Itúva ohechauka ramo guare Jesucristo mbaʼe guasuha . Rohendu vaekue Tupã oñeʼẽ ramo chupe ha heʼi : “ Kóva haʼe che raʼy ahayhuetéva , che aiporavo vaekue . ”
Orete voi rohendu vaekue pe yvágagui oñeʼẽva , roime jave Jesucristo ndive pe yvyty marangatúpe .
Péicha ore rohecha , hekoitépe ojehuha umi mbaʼe maranduhára kuéra heʼi vaekue . Ha iporã vaerã perovia . Upéva niko haʼete ku mbaʼe rendy pytũmbýpe ohesapéva , iñapysẽ meve koʼẽtĩ ha opuʼã mbyja koʼẽ ohesape pende pyʼapy .
Opaite mbaʼe ári peikuaa porãke kóva : Ndaipóri Ñandejára Ñeʼẽme maranduhára kuéra heʼi vaekue ikatúva ñande jahecha , jahechaseháicha .
Maranduhára kuéra niko noñeʼẽi vaekue ijehegui reínte . Nahániri . Tupã rérape uvei oñeʼẽ , Espíritu Santo ohechaukaháicha chupe kuéra .
Israel retãgua apytépe yma opuʼã haguéicha mboʼehára japu , pende apytépe avei opuʼãne . Pehechakuaaʼỹ haguãicha haʼe kuéra oñeʼẽne peẽme mbaʼe vai ha añeteguaʼỹvare , iñakãguinte oguenohẽva . Péichape , haʼe kuéra oúta ojahéi Ñandejára Jesucristo rehe oguenohẽ vaekue chupe kuéra mbaʼe vaígui . Upévare , Tupã ohundi vaerã katuete chupe kuéra .
Heta oĩta heko kyʼáva haʼe kuéra heko kyʼaháicha , ha upévare oñeñeʼẽ vai vaerã upe tape añeteguáre .
Ipira pire potágui , haʼe kuéra ojeheka pende rehe juru heʼẽme . Ymaite guive voínte Tupã omoĩma haʼe kuéra oñehunditaha , ha oñehundi vaerã katuete .
Tupã ndoheja reíri vaekue hemimbou kuérape iñangaipa ramo guare . Oity vaekue uvei chupe kuéra aña retãme . Upépe oheja chupe kuéra iñapytĩmby pytũmbýpe , ohaʼarõ haguã Tupã oporombojovakeha ára .
Tupã ndoheja reíri vaekue avei hembiapo vaikue umi ymaite oiko vaekuépe . Ombou katu ama guasu umi yvypóra reko aña ári , ha 8pe añónte oipytyvõ . Umíva apytépe oĩ vaekue Noé , omombeʼúva opavavépe mbaʼéichapa Tupã oipota ojeiko .
Tupã ohundipaite vaekue avei tatápe Sodoma ha Gomorra , ha ikusugue mante oheja . Péicha opyta , opavave oikuaa haguã mbaʼépa ojehúta opa heko añávape .
Lótpe katu Tupã oipytyvõ vaekue . Lot niko peteĩ karai marangatu vaekue , ha ombyasy ohechávo mbaʼéichapa umi Sodomagua heko kyʼa .
Ko kuimbaʼe marangatu , oiko vaekue ijapytépe kuérare , tuicha oguapy vaekue hese umi mbaʼe kyʼa haʼe ohecha ha ohendúva ára koʼẽre .
Ñandejára niko oikuaa mbaʼéichapa oipytyvõ vaerã umi imarangatúva ojepyʼa raʼã ramo , ha mbaʼéichapa oheja vaerã umi heko añávape oñenupã haguã , ñembojovakeha árape .
Opa mbaʼe ári , Ñandejára oinupãta umi heko kyʼáva ha oñemoĩseʼỹvape ipoguýpe . Umíva niko ijejapo ha hova atã , ha ndokyhyjéi oñeʼẽ vai haguã umi Tupã remimbou tuichavévagui yvága peguáre .
Tupã remimbou kuéra katu , imbareteve ha tuichavéva koʼã mboʼehára japúgui , noñemoĩri oñeʼẽ vai umívare Ñandejára renondépe .
Koʼã mboʼehára japu niko umi tymba tavýicha , oikove ojejura ha ojejuka haguã . Haʼe kuéra oñeʼẽ vai opa mbaʼe oikuaaʼỹvare , ha omanóne umi tymba ojejukaháicha ,
ha ohasa asýne , hetápe haʼe kuéra ombohasa asy haguéicha . Heʼi hikuái ovyʼaha oñemeʼẽvo araitépe opa mbaʼe vaípe . Umíva niko tekove kyʼa heko tujupáva , pene mbotavy ha opukáva pende rehe okaru aja pene ndive .
Ohecha peteĩ kuña ha oñenoséma hendive , mbaʼe vai apópe nahyguãtãi voi . Ombotavy umi ijerovia kangývape . Oipota pota reínte opa mbaʼe ha upévape ikatupyry . Umíva niko tekove aña hína .
Umíva niko opia tape porãgui ha okañy . Ojehu chupe kuéra ojehu haguéicha Balaam , Beor raʼýpe . Upéva niko ombyatyse moʼã vaekue pira pire mbaʼe vai apópe ,
ha upévare oñemongavaju : Hymba vúrro oñeʼẽ chupe , ha ojoko chupe ani haguã ojapo výro rei .
Koʼã mboʼehára niko ojogua umi ykua hypa vaekuépe , ha umi arai yvytu oguerahávape . Tupã oguerekóma hendaguã kuéra pe amo iñypytũvehápe .
Haʼe kuéra ojejapo ha iñeʼẽ rei . Ha heko kyʼápe omoñuhã ha oity umi jejavýpe oikóva apytégui osẽ ramóvape .
Heʼi chupe kuéra mbaʼeve guýpe ndojejokua moʼãiha , ha ndohechái chupe kuéra voi omyakãsãha hembiapo kyʼakue . Oimeraẽva mbaʼe ipuʼakáva ñande rehe niko ñande rereko ipoguýpe .
Umi ohejáva heko kyʼakue oikuaágui Ñandejára Jesucrístope , ha upéi hoʼa jey upe teko kyʼápe ha ipuʼaka hese , amo ipahápe opyta vaive iñepyrũmbýpe guarégui .
Iporãve vaerã moʼã haʼe kuéra ndoikuaái pe tape porã , ha anítei oikuaa rire , ojei pe tembiapoukapy chupe kuéra oñemeʼẽ vaekuégui .
Koʼãvape ojehu umi ñeʼẽnga heʼíva : “ Jaguáicha hoʼu jey hemiguẽʼẽngue ” , ha “ Kure oñembojahu ramóvaicha pyaʼe oho jey ojapajeréi tujúpe . ”
Che pehẽngue kuéra ahayhuetéva , kóva niko mokõiháma hína kuatia amondóva peẽme . Mokõivépe niko añehaʼã pereko haguã pene akãme mbaʼe hekopeguáva .
Pene manduʼáke umi mbaʼe maranduhára kuéra marangatu heʼi vaekue ymave , ha Ñandejára Jesucristo ñane pysyrõhára rembiapoukapy apóstol kuéra ohenduka vaekue peẽme .
Opa mbaʼe ári peikuaa porãke kóva : Ára pahápe ou vaerã umi iñakã rehénte oikoséva , ha ojaposévante ojapóva . Umíva oñembohorýta pende rehe ,
ha heʼíta peẽme : “ Cristo niko heʼi vaekue ou jeytaha . Moõ piko oime ? Ore ru kuéra niko omanombáma , ha ko yvy katu oĩ iñepyrũmby guive guaréicha . ”
Umíva niko ndohecha kuaaséi yvága oĩha ymaite guive voínte , ha iñeʼẽ rupi Tupã oguenohẽ hague ko yvy umi y apytégui , ha y rupive oiko .
Y rupínte avei oñehundi vaekue opa mbaʼe , ku ama guasu ou ramo guare yma .
Ñandejára Ñeʼẽ rupi avei , yvága ha yvy koʼagãgua ojeheja hína tatápe oñehundi haguã . Pe ára pahápe , umi hembiapo vaíva oñehundiha ára , yvága ha yvy ikusuguéta .
Ha upéi ave che pehẽngue kuéra , aníke pende resarái peteĩ mbaʼégui . Jesucrístope guarã niko peteĩ ára 1.000 áñoicha , ha 1.000 áño katu peteĩ áraichante .
Ndahaʼéi niko ku Jesucristo hiʼarétava ojapo haguã pe heʼi vaekue , oimeháicha upéicha heʼíva . Nahániri . Pene raʼarõnte hína peẽme , oipotágui opavave ojere Tupã gotyo ani haguã avave omano .
Jesucristo ou jeyha ára niko oguahẽta ku mondaháicha , avave oimoʼãʼỹhágui . Upévo , sununu guasúpe yvága oñehundíta ha opa mbaʼe yvágape oĩva tatápe okaipáta . Yvy ha opa mbaʼe ipype oĩva ikusuguéta .
Péicha oñehundipátagui opa mbaʼe , peẽ peñehaʼã vaerã pende rekove pemeʼẽmbaite Tupãme .
Peipota kena toguahẽ pe ára Tupã oporombojovaketaha , ha peñehaʼã toguahẽ pyaʼe . Upéva upe árape , yvága oñehundíta tatápe , ha opa mbaʼe yvága pegua hykúne tata rendýpe .
Ñande katu ñahaʼarõ peteĩ yvága ha yvy ipyahúva , Tupã heʼi vaekue omeʼẽtaha . Ha upépe opaite mbaʼe oikóta Tupã oipotaháicha .
Upévare che pehẽngue kuéra ahayhuetéva , peñehaʼãmbaitéke ani Tupã pende juhu mbaʼeve ivaívape . Ta pende juhu uvei peimeha hendive pyʼa guapýpe , koʼã mbaʼe pehaʼarõ aja .
Peikuaáke , Jesucristo ñane raʼarõ kuaágui ikatuha ñane pysyrõ . Koʼã mbaʼére voi niko Pablo ku ñane irũ jahayhuetéva , omondo vaekue peẽme kuatia haʼe ohai vaekue , arandu Tupã omeʼẽ vaekue chupe reheve .
Opa umi ikuatiápe niko haʼe oñeʼẽ peẽme koʼã mbaʼére . Heta mbaʼe jepe niko avei heʼi , ikatuʼỹva jaikuaa porã . Ha umi itavy ha ikangýva ijeroviápe , umíva omokarẽ . Péichante avei ojapo hikuái Ñandejára Ñeʼẽ rehe , ha upéicha rupi ogueru hiʼári kuéra ñehundi .
Che pehẽngue kuéra ahayhuetéva , peẽ niko peikuaáma voi koʼã mbaʼe ojehu mboyve . Peñangarekóke pende jehe ani umi heko añáva pene mbotavy ha pende reraha , ha péicha peʼa upe peime porãhágui .
Peikuaa porãve uvei Ñandejára Jesucristo ñande pysyrõhárape , ha ta peikuaave imborayhu . Ñamombaʼe guasu chupe koʼágã ha opa ára . Amén .
Amoĩ peẽme kuatiáre upe iñepyrũha guive oikovéma vaekue rehegua , ahendu ha che resa tee rupi ahecha vaekue rehegua . Ahecha vaekue niko chupe ha apoko vaekue hese che pópe . Haʼe hína upe ñeʼẽ jeikove rehegua .
Ko jeikove ojehechauka vaekue . Che ahecha ha amombeʼu peẽme ko jeikove opa ára peguáva oĩ vaekue Túva ndive ha ojechauka vaekue oréve .
Amombeʼu peẽme aipórõ pe ahecha ha ahendu vaekue , peẽ peime haguã che ndive , che aimeháicha Tupã pe Túva ha Itaʼýra Jesucristo ndive .
Ahai peẽme koʼã mbaʼe ñane renyhẽ haguã vyʼágui .
Kóva hína pe ñeʼẽ Jesucristo ore mboʼe vaekue ha amyerakuãva peẽme : Tupã hína tesapehára ha ipype ndaipóri mbaʼeveichagua pytũ .
Jaʼérõ ñaimeha hendive ha jaiko pytũmbýpe , ñande japu ha ndajaikói pe añete ojerureháicha .
Ha jaiko ramo tesapeha rendýpe , Tupã oikoháicha tesapeha rendýpe , upéicharõ ñaime oñondive peteĩ pyʼápe , ha Itaʼýra Jesús ruguy ñane mopotĩ ñane angaipágui .
Jaʼérõ na ñane angaipaiha , ñañembotavy ñande jupe voi , ha ndaipóri ñande pype añete ,
ha ñañemombeʼúrõ ñane angaipágui , ikatu jarovia Tupã , heko jojáva , oheja reitaha ñane angaipa ha ñane mopotĩtaha opa teko añágui ,
Jaʼérõ na ñane angaipaiha , jaʼe hína Tupã ijapuha , ha ndajarohorýi añetehápe iñeʼẽ .
Che raʼy kuéra pohayhu etéva : ahai peẽme koʼã mbaʼe ani haguã pejapo ivaíva . Opáichavo , jajapórõ ivaíva , jareko Jesucrístope ojeruréva ñande rehe Itúvape . Haʼe imarangatu .
Ha omano vaekue ojeheja rei haguã ñandéve ñane angaipa , ha ndahaʼéi ñandévente , opa yvypórape avei .
Jajapórõ Tupã rembiapoukapy , jaikuaa porã jaikuaaha chupe .
Oĩrõ heʼíva : “ Che aikuaa chupe ” , ha ndojapói hembiapoukapy , upéva ijapu ha ndeʼíri pe añetegua .
Ojapórõ iñeʼẽ katu , Tupã rayhu oĩ hekopete ipype ha ikatu jaikuaa ñane peteĩha hendive .
Pe heʼíva ipeteĩha Tupã ndive , oiko vaerã Jesucristo oiko haguéicha .
Che pehẽngue kuéra pohayhúva , ko tembiapoukapy ahaíva peẽme ndahaʼéi ipyahúva , upe perekóma vaekue iñepyrũha guivénte uvei .
Opáichavo ipyahu avei ha iñañete Crístope ha pende pype avei , pe pytũ ohasámagui ohóvo ha ohesapéma pe tesapeha añeteguáva .
Oimérõ heʼíva oĩha tesape rendýpe , ha ndaijaʼéi ipehẽnguére , oĩ gueteri pytũmbýpe .
Pe ohayhúva ipehẽnguépe katu oiko tesape rendýpe ha noñepysãngái .
Pe ohayhuʼỹva hapichápe katu , oikove aja oiko pytũmbýpe , ha ndoikuaái mamópa oho , pe pytũ oheja haguére chupe ohechaʼỹre .
Che raʼy kuéra pohayhu etéva , ahai peẽme Tupã , Jesucristo rupi , oheja rei haguére pene angaipa .
Túva kuéra , ahai peẽme peikuaágui upe oikóma vaekuépe iñepyrũha guive . Mitã rusu kuéra , ahai peẽme pende puʼaka haguére iñañávare .
Ahai peẽme , che raʼy kuéra pohayhu etéva , peikuaa haguére pe Túvape . Ahai peẽme , túva kuéra , peikuaa haguére upe oikóma vaekuépe iñepyrũha guive . Ahai avei peẽme , mitã rusu kuéra , pene mbaretégui ha perohory Ñandejára Ñeʼẽ pende pyʼapýpe , ha pende puʼaka iñañávare .
Ani pehayhu yvypóra reko térã oĩva ipype . Ohayhúva yvypóra reko ndohayhúi pe Túvape .
Mbaʼeve haʼe oikuaveʼẽvagui ndoúi pe Túvagui , chugui voínte uvei ou . Kóva hína pe haʼe oikuaveʼẽva : yvypóra rekove rembipota vai ,
Yvypóra reko katu opa ohóvo opa hembipota vai reheve . Upe Túva rembipota ojapóva katu oikove opa árape guarã .
Che raʼy kuéra pohayhu etéva , ára pahaitéma niko . Peẽ pehendu vaekue outaha pe Crístore opuʼãva ha oñemoĩva hendaguépe . Ha péina koʼágã voi oĩma heta opuʼãva Crístore . Upévare jaikuaa haʼemaha pe ára paha .
Haʼe kuéra osẽ vaekue ñande apytégui , añetehápe katu ndahaʼéiva raʼe ñande rehegua , haʼe rire ramo niko opyta vaerã moʼã ñane ndive . Ha upéicha ojehu ojekuaa porã haguã nda opavaveiha ñande reheguáva .
Peẽme katu Cristo , pe Imarangatúva , pene mboyke vaekue imbaʼerã , Espíritu rupi , ha opavave pereko upe mbaʼe kuaa .
Ahai peẽme ndahaʼéi peikuaaʼỹgui pe añetegua , peikuaágui uvei , ha peikuaa ndaikatuiha mbaʼeveichagua japu osẽ pe añetégui .
Mávapa pe ijapúva ? Upe heʼíva Jesús ndahaʼeiha pe Cristo . Upéva hína pe Crístore opuʼãva ndoikuaaséigui mbaʼeve Túva ha Taʼýragui .
Umi ndoikuaaséiva mbaʼeve Taʼýragui , ndoguerekói hendive Túvape . Pe oguerohorýva Taʼýrape katu oguereko hendive Túvape .
Upévare peẽ peñongatu pende pyʼapýpe upe ñeʼẽ pehendu vaekue iñepyrũha guive . Ha upe pehendu vaekue iñepyrũha guive opytárõ pende pyʼápe , peẽ avei peiméta Taʼýra ndive ha Túva ndive .
Kóva hína upe Jesucristo heʼi vaekue omeʼẽtaha : Jeikove opaʼỹva .
Ahai hína peẽme umi pene mbotavysévare .
Peẽ katu pereko Espíritu marangatu , Jesucristo pene mboyke hague rupi imbaʼerã , ha napeikotevẽi avave pene mboʼe , pe Espíritu haʼe omeʼẽ vaekue pende reko mboʼe rupi opa mbaʼére , ha umi hemimboʼepy añetegua hína , ndahaʼéi japu . Pepytáke peteĩ pyʼápe Cristo ndive , Espíritu pene mboʼe haguéicha .
Koʼágã , che raʼy kuéra pohayhu etéva , pepyta peteĩ pyʼápe Cristo ndive , ikatu haguã jajerovia hese haʼe ojechaukárõ , ha ani ñatĩ henondépe haʼe oúvo .
Peikuaáma Cristo imarangatuha , peikuaa vaerã avei aipórõ , opa umi oikóva teko jojápe , Tupã raʼyha .
Pemaʼẽmi mbaʼéichapa ñande rayhu Tupã pe Túva , ikatu haguã ñañembohéra Tupã raʼy , ha ñande haʼe . Upévare yvypóra reko rayhuha na ñande kuaái , ndoikuaái haguére Tupãme .
Che pehẽngue kuéra pohayhúva , ñande haʼéma Tupã raʼy , ha jepe ndojekuaáirõ gueteri mbaʼeichaguátapa ñande , jaikuaa , Jesucristo ojechaukávo , haʼeichaguataha ñande jahechátagui chupe haʼehaichaite .
Ha opa ojeroviáva hese oñemopotĩ , Jesucristo ipotĩháicha .
Ha iñangaipáva opuʼã Tupãre , pe angaipa niko ñepuʼã Tupãre .
Peẽ peikuaáma Jesucristo ou hague yvy ári oipeʼa haguã ñane angaipa , ha haʼe ndojapói hague mbaʼeveichagua angaipa .
Aipórõ opa oĩva hendive peteĩ pyʼápe ndoikovéi angaipa apópe , ha umi ojapo vaekue angaipa ndohechái ha ndoikuaái chupe .
Che raʼy kuéra pohayhu etéva , aníke avave pene mbotavy : oikóva teko jojápe , heko joja , haʼe heko jojaháicha ,
upe mbaʼe vai apoha katu aña mbaʼe hína , aña hembiapo vaígui iñepyrũha guive . Upevarã voi ou vaekue Tupã Raʼy , ombyai haguã upe ojapo vaekue aña .
Tupã raʼýva guive ndoikói angaipa apópe , oguerekógui ipype voi Tupã rekove reñói , ha ndaikatúi hembiapo vaivévo , haʼégui Tupã raʼy .
Ojekuaa mávapa Tupã raʼy kuéra ha máva mbaʼepochy raʼy kuéra . Oimeraẽ ndojapóiva iporãva térã ndohayhúiva ipehẽnguépe ndahaʼéi Tupã raʼy .
Kóva hína pe ñeʼẽ pehendu vaekue iñepyrũha guive : Tajajoayhu .
Ha ani jaiko oiko haguéicha Caín , mbaʼepochy mbaʼe vaekue ha ojuka tyvýrape . Ha mbaʼére piko ojuka chupe ? Hembiapokue ivaígui , tyvýra rembiapokue katu iporã .
Che pehẽngue kuéra , ani pehecha ramó umi yvypóra rekópe oikóva ndaijaʼéirõ pende rehe .
Ñande jahasa vaekue ñemanógui jeikovépe , ha jaikuaa jahayhúgui ñande rapichápe . Pe oporohayhuʼỹva omano gueteri .
Pe ohayhuʼỹva hapichápe hína peteĩ porojukaha , ha peikuaa pe oporojukáva ndaikatuiha oguerekóvo ipype jeikove opaʼỹva .
Jaikuaa mbaʼépa pe mborayhu Jesucristo omeʼẽ haguére hekove ñande rayhupápe , ha ñande avei ñameʼẽ vaerã ñande rekove ñande rapicháre .
Pe oguereko hetáva ha ndoiporiahurerekói hapicha oguerekoʼỹvape , mbaʼéicha piko ikatúta heʼi Tupã mborayhu oĩha ipype ?
Che raʼy kuéra pohayhu etéva , ani japorohayhu ñande jurúpente , jahechauka avei ñane mborayhu iñañeteha ñane rembiapokue rupi .
Péicharõ jaikuaáta añete reheguaha ñande ha ikatúta ñande pyʼa guapy Tupã renondépe .
Ñande pyʼapy ñane moĩ vaírõ Tupã renondépe , Tupã tuichave ñande pyʼapýgui , ha oikuaa opa mbaʼe .
Che pehẽngue kuéra pohayhúva , ñande pyʼa na ñane moĩ vaíri ramo , jajerovia Tupã renondépe .
Ha haʼe omeʼẽta ñandéve opa jajeruréva , ñane ñeʼẽ rendúgui hembiapoukapýpe ha jajapógui haʼe oipotáva .
Ha hembiapoukapy hína kóva : Jarovia Itaʼýra Jesucrístope ha jajoayhu haʼe heʼi haguéicha ñandéve .
Umi ohayhúva hembiapoukapy oiko ipype , ha haʼe oiko ipype kuéra . Ha jaikuaa oĩha ñande pype , Espíritu haʼe omeʼẽ vaekue rupi .
Che pehẽngue kuéra pohayhúva , ani perovia oimeraẽ heʼívape oñeʼẽha chupe Tupã , peikuaa porã raẽ , jahecha pe espíritu oguerekóvapa ou Tupãgui térãpa ahániri , ko yvy henyhẽgui ohóvo maranduhára japúgui .
Péicha peẽ ikatu peikuaa mávapa oguereko Tupã Espíritu : Opa heʼíva Jesucristo ou hague yvypóra teérõ , oguereko Tupã Espíritu .
Upe ndoikuaaséiva mbaʼeve Jesúsgui , ndoguerekói Tupã Espíritu . Upéva rangue oguereko pe Crístore opuʼãva espíritu . Peẽ pehendúma ko espíritu ou vaerãha , ha che haʼe peẽme oĩmaha yvy ári .
Che raʼy kuéra pohayhu etéva , peẽ hína Tupã reheguáva , ha pende puʼaka vaekue umi tekove japúre , pe Espíritu oĩva pende pype ipokatuvégui upe ipype kuéra oĩvagui .
Umíva yvy arigua , upévare oñeʼẽ yvy ariguáre , ha umi heseguáva ohendu chupe kuéra .
Ñande katu , Tupã reheguáva . Pe oikuaáva Tupãme ñane rendu ha pe ndahaʼéiva Tupã rehegua na ñane rendúi . Péicharõ ikatu jaikuaa mávapa oguereko pe añete rehegua espíritu ha pe japu espíritu .
Che pehẽngue kuéra pohayhúva , jajoayhu vaerã , pe mborayhu oúre Tupãgui . Opa oporohayhúva , Tupã raʼy ha oikuaa Tupãme .
Pe oporohayhuʼỹva ndoikuaái Tupãme , Tupã niko mborayhu .
Tupã ohechauka ñandéve imborayhu omboúvo Itaʼýra peteĩete yvy ári , jaikove haguã haʼe rupi .
Pe mborayhu hína kóva : ndahaʼéi ñande jahayhu hague Tupãme , haʼe uvei ñande rayhu ha ombou Itaʼýra , haʼe omano rupi ojeheja rei haguã ñandéve ñane angaipa .
Che pehẽngue kuéra pohayhúva , Tupã ñande rayhu haguére peichaite peve , ñande avei jajoayhu vaerã .
Tupãme avave ndohechái vaekue , opáichavo jajoayhúrõ Tupã oĩ ñande pype ha imborayhu oĩ hekopete ñande pype .
Jaikuaa ñande ñaimeha Tupãme ha haʼe oĩha ñande pype , haʼe omeʼẽ haguére ñandéve Ijespíritu .
Ha che voi ahecha vaekue ha amombeʼu pe Túva ombou hague Taʼýrape oipysyrõ haguã yvypóra kuérape .
Opa heʼíva Jesús Tupã Raʼyha , oĩ Tupã ndive ha Tupã oĩ hendive .
Upéicha jaju jarovia ha jaikuaa Tupã ñande rayhuha . Tupã hína mborayhu , ha oikóva mborayhúpe oiko Tupãme ha Tupã ipype .
Ha upéicharõ Tupã mborayhu oĩ hekopete ñande pype , jakyhyjeʼỹ haguã mbojovake árape , ñandégui ko yvy ári Jesucristoichagua .
Oĩháme mborayhu ndaipóri kyhyje . Upéva rangue upe mborayhu hekopeguáva omosẽ okápe kyhyje , pe kyhyje niko ogueru jepyʼapy . Upévare pe okyhyjéva ndoporohayhúi gueteri hekópe .
Ñande jahayhu Tupãme , haʼe raẽ ñande rayhu haguére .
Oĩrõ heʼíva : “ Che ahayhu Tupãme ” , ha upekuévo ndohayhúi hapichápe , ijapu . Pe ohayhuʼỹva hapicha ohechávape , piko mbaʼéicha ohayhúta Tupã ohechaʼỹvape ?
Jesucristo oheja vaekue ñandéve ko tembiapoukapy : Pe ohayhúva Tupãme , tohayhu avei hapichápe .
Opa ogueroviáva Jesús haʼeha pe Cristo , umíva Tupã raʼy hína , ha pe ohayhúva peteĩ túvape ohayhu avei upe túva raʼy kuérape .
Jahayhu ramo Tupãme ha jajapo haʼe oipotáva , jaikuaa jahayhuha avei Tupã raʼy kuérape .
Jahayhu Tupãme heʼise jajapo hembiapoukapy , ha hembiapoukapy ndahaʼéi mbaʼe pohýi ,
opa Tupã raʼýva niko ipuʼaka yvypóra rekóre , ha upe ñande jaroviáva rupi , ñande puʼaka yvypóra rekóre .
Upe ogueroviáva Jesús Tupã Raʼyha , ipuʼaka yvypóra rekóre .
Jesucristo jeju ko yvy ári ojechauka vaekue y ha tuguýpe . Ndahaʼéi ýpente , y ha tuguýpe uvei . Pe Espíritu voi oikuaauka kóva ha Espíritu hína añete .
Oĩ mbohapy oikuaaukáva ko mbaʼe :
Espíritu , y ha tuguy ha mbohapyve oĩ oñoñeʼẽme .
Jarovia umi mbaʼe yvypóra heʼíva , upe Tupã heʼíva katu heroviapyve , haʼe oikuaaukágui Taʼýra reheguáva .
Pe ojeroviáva Tupã Raʼýre , oguereko ipyʼápe voi ko ojekuaauka vaekue . Pe ogueroviaʼỹva Tupãme katu ombojapu chupe , ndogueroviáigui pe Tupã oikuaauka vaekue Itaʼýra rehegua .
Ko ojekuaaukáva hína , Tupã omeʼẽ hague ñandéve jeikove opaʼỹva , ha avei ko jeikove oĩha Itaʼýrape .
Pe oguerekóva Tupã Raʼýpe , oguereko avei ko jeikove , ha ndoguerekóiva Tupã Raʼýpe katu , ndoguerekói upe jeikove .
Ahai kóva peẽme peroviáva Tupã Raʼýpe , peikuaa haguã peguerekoha jeikove opaʼỹva .
Jajerovia Tupãre jaikuaágui , jajerure ramo pe haʼe oipotáva , ñane renduha .
Ha jaikuaaháicha Tupã ohenduha ñane ñemboʼe , jaikuaa avei jarekomaha pe jajerure vaekue .
Oĩrõ oikuaáva hapicha ojapoha ivaíva ndogueraháiva chupe ñemanóme , oñemboʼe vaerã ha Tupã omeʼẽta jeikove hapichápe haʼérõ angaipa ndogueraháiva ñemanóme . Oĩ angaipa ogueraháva ñemanóme ha upe tembiapo vaíre ndaʼéi oñeñemboʼe haguã .
Opa ñepuʼã Tupãre niko angaipa . Oĩ jepe angaipa ndogueraháiva ñemanóme .
Jaikuaa pe oguerekóva Tupãme Túva ramo , ndojapoveiha angaipa , Tupã Raʼy oñangarekógui hese , ha Aña ndopokói hese .
Jaikuaa ñande Tupã mbaʼeha ha opa yvypóra reko rayhuhára oĩha Aña poguýpe .
Jaikuaa avei Tupã Raʼy ou hague ha omeʼẽ hague ñandéve akã porã jaikuaa haguã pe Tupã añeteguávape . Ñaime ñemopeteĩme upe hiʼañetéva ndive , heʼise Itaʼýra Jesucristo ndive . Kóva pe Tupã añeteguáva ha pe jeikove opaʼỹva .
Che raʼy kuéra pohayhu etéva , peñeñagarekóke tupã guaʼu kuéragui . Amén
Che , “ Karai guasu ” amomaitei upe iglésia Tupã oiporavo vaekuépe ha opa ipype oĩvape . Pohayhu añetehápe , ha ndahaʼéi cheño . Pene momaitei avei opa ojuhu ha oikuaáma vaekue pe añetegua .
Pohayhu pe añetegua jarekóvare ñande pyʼa ruguápe ha jarahátava ñane ndive opa ára guarã .
Tupã , Túva , ha Jesucristo , itaʼýra , tohekuavo pende ári imbaʼe porãngue , ha ta pende poriaruvereko ha ta pene mbopyʼa guapy , añetehápe ha mborayhúpe .
Tuichaite che mbovyʼa vaekue aikuaa ramo guare umi pende reheguáva oikoha añete guápe , Tupã rembiapoukapy ohechaukaháicha jaiko vaerãha .
Koʼágã , che pehẽngue kuéra , ajerure peẽme jajoayhu haguã . Ko tembiapoukapy ahaíva peẽme ndaipyahúiri , upe perekóma vaekuénte voi iñepyrũha guive . Ko tembiapoukapy ahaíva peẽme niko ndahaʼéi ipyahúva , upéva hína pe oñemoguahẽ vaekue ñandéve iñepyrũha guive .
Joayhu niko heʼise jaikove ohechaukaháicha Tupã rembiapoukapy , ha upéva , pehendúma haguéicha iñepyrũha guive , heʼise peiko vaerãha joayhúpe .
Cháke oiko ko yvy jerére heta oporombotavýva , oikuaaseʼỹva Jesucristo ou hague peteĩ yvypóra teérõ . Upe upéichava hína pe porombotavyhára ha pe Crístore opuʼãva .
Peñeñangarekóke , ani opa rei pene rembiapokue , ojehepymeʼẽ haguã katu peẽme hekoitépe .
Umi ohóva amo gotyove ha osẽva pe Cristo omboʼévagui , ndoguerekói hendive Tupãme . Ha umi opytáva pe Cristo omboʼévape , umívape oĩ Tupã , ha oĩ avei Taʼýra .
Oimérõ ohóva pende rechávo , ha noporomboʼéi Jesucristo oporomboʼe haguéicha , ani pemoguahẽ pende rógape , ha ani pemomaitei .
Cháke umi omomaiteíva umívape , omoirũ chupe imbaʼe vai apópe .
Heta mbaʼe areko haʼe vaerã peẽme , ha ndaʼeséi mbaʼeve kuatiañeʼẽ rupi . Ahaʼarõite ahávo pohecha ha añeʼẽ pene ndivete , upéicha javyʼapa guasu haguã oñondive .
Tupã iglésia pende reheguáva , Tupã oiporavo vaekue avei , pene momaitei .
Che , karai guasu , amoguahẽ che maitei Gáyope , che pehẽngue ahayhuetéva .
Che pehẽngue ahayhúva , Tupãme añemboʼe nde rehe oho porãite haguã ndéve opaite mbaʼépe ha ne resãi haguã , oho porãháicha ndéve ne pyʼapýpe .
Heta avyʼa oguahẽ ramo guare che rendápe ñane pehẽnguéva ha omombeʼu chéve mbaʼéichapa reime hatã umi mbaʼe añeteguávare .
Mbaʼe che mbovyʼavéva niko aikuaa mbaʼéichapa umi che raʼy , oiko pe añete guápe .
Che pehẽngue ahayhúva , hekopete niko rejapo umi mbaʼe rejapóva umi ñane pehẽnguére , ha umi mombyrygua upe rupi ohasávape jepe .
Haʼe kuéra niko imanduʼa porã nde rehe Tupã iglésia renondépe ha mbaʼéichapa ne mbaʼe porã hendive kuéra . Ku Tupã oguerohory haguãicha kena eipytyvõmi chupe kuéra , osẽnguévo oho haguã .
Haʼe kuéra niko osẽ vaekue hógagui Jesucristo réra omoherakuã haguã , ha ndohejái avave Tupãre ojeroviaʼỹvape oipytyvõ chupe kuéra .
Upévare niko ñandéve hoʼa ñaipytyvõ haguã chupe kuéra , ikatu haguã haʼe kuéra omoherakuã umi mbaʼe añeteguáva .
Amondo vaekue niko peteĩ kuatia upe iglésiape . Diótrefes katu , upéva ndojuhu porãi , oipotágui haʼe heʼívante ojejapo .
Upévare , ágã aha vove añemoñeʼẽta chupe . Oiko niko ijapu ha oñeʼẽ rei ore rehe . Ha hiʼariete , nomoguahẽi voi ñane pehẽngue kuéra mombyrýgui oúvape , ha oimérõ oporomoguahẽva hógape , umívape omosẽ upe iglésiagui .
Che pehẽngue ahayhuetéva , ani reiko umi hembiapo vaívaicha , iporãvantekena ejapo . Iporãva ojapóva niko Tupã mbaʼe hína , ivaíva ojapóva katu ndoikuaái Tupãme .
Opavave niko oñeʼẽ porã Demetrio rehe , ha umi mbaʼe añeteguáva voi péicha ohechauka . Ore avei roñeʼẽ hesehápe , ha nde reikuaa ore roʼeha añeteguávante .
Heta mbaʼe areko haʼe vaerã ndéve , ha ndaʼeséi mbaʼeve kuatiañeʼẽ rupi .
Ahaʼarõ niko vokóinte rohechávo ha ágã upévo añeʼẽne ne ndivete .
Pyʼa guapýpe kena tereiko . Umi ñane irũ koʼapegua omoguahẽ ndéve imaitei . Emoguahẽmi kena ore maitei peteĩ-teĩva ñane irũ upépe guápe .
Che , Judas , Jesucristo rembiguái ha Santiago ryvy , amondo che kuatiañeʼẽ opa umi Tupã ñande Ru ohayhúva ohenói vaekuépe . Umívare oñangareko Jesucristo .
Ta pende rupyty heta Tupã poriahurereko , pyʼa guapy ha mborayhu .
Che pehẽngue kuéra pohayhúva , hiʼãite vaekue chéve ahai peẽme che manduʼávo pe ivaívagui ñasẽ hague peteĩcha , ha koʼágã katu añandu tekotevẽha ajerure peẽme peñehaʼãmbaite haguã ñande jeroviáre , peteĩ jey oñemeʼẽ vaekue Tupã mbaʼévape .
Oime niko oike vaekue apeguy peguáreve pende apytépe . Umíva ñehundi haguãre ymaite guivéma Tupã kuatia ñeʼẽme oiko vaekue manduʼa . Umíva tekove heko añáva , oiporúva Tupã pyʼa porã oñemoʼã haguã heko kyʼágui , ha ndoikuaaséiva mbaʼeve Ñandejára Jesucristo , ñande Ruvicha peteĩ eténteva .
Peikuaámarõ jepe , pomomanduʼase Ñandejára oguenohẽ rire Egíptogui Israel guápe , ohundi hague umi ogueroviaʼỹ vaekuépe .
Ha umi Tupã remimbou oikoʼỹ vaekue heko ypykuépe , ha oheja hóga yvága peguápe , oguereko ñapytĩháme pytũmbýpe opa ára , mbojovakeha ára peguarã .
Umi Tupã remimboúicha avei , Sodoma ha Gomorra ha umi táva ijereregua , oñemeʼẽ vaekue opaichagua teko kyʼápe . Upévare ojehapy vaekue tata opaʼỹvape ha opyta manduʼarã opavavépe .
Upéicharõ jepe , umi kuimbaʼe kuéra oikóva ikéra , omomarã hete kuéra , ndoikuaaséi mbaʼeve Ñandejára heʼívagui ha oñeʼẽ reity umi ipokatúva Tupã remimboúpe .
Tupã remimbou ruvicha Miguel jepe , oñorãirõ ramo guare aña ndive , oñoñeʼẽ apívo hendive Moisés retekuére , naiñeʼẽ vaíri chupe , heʼínte uvei : “ Tupã ta nde jaʼo ” .
Umi kuimbaʼe katu oñeʼẽ vai oikuaaʼỹvare . Ha umi mbaʼe ijehegui voínte oikuaáva , tymba kuéra jepe oikuaaháicha , umíva voi ohundíta chupe kuéra .
Cháke umíva . Oiko hikuái Caín oiko haguéicha . Ipláta potágui ojavy hape ojavy haguéicha Balaam . Coré oñehundi haguéicha oñehundi .
Umíva niko pene motĩ umi karu guasu pejapóvape . Haʼe kuéra okaru ha omboyʼu vyʼapópe oporoapoʼỹre mbaʼevérõ ha ijehénte ojepyʼapýva . Umíva ojogua umi arai ndahiʼýivape , ogueraháva yvytu ápe ha pépe , térã yvyra hiʼaʼỹva hiʼárape , ojehapoʼo ha ipirupa vaekue .
Haʼe kuéra niko haʼete ku yguasu pegua y pochy , ohejáva hyjuikuépe ikyʼakue . Ojogua umi mbyja kuéra osẽva hapégui , ha okañýva pytũmbýpe opa árape guarã .
Henoc avei , Adán ñemoñare 6ha , omomarandu vaekue koʼãvare heʼírõ guare : “ Ahecha Ñandejárape oúrõ hetaiterei hemimbou kuéra reheve ,
ombojovakévo opa yvypórape , ha ohundívo chupe kuéra opa mbaʼe vai heko añágui ojapo vaekuére , ha opa umi ñeʼẽ guasu hese heʼi vaekuére . ”
Opa mbaʼére ipochy vaekue hikuái umi tekove juru guasu , opavavére oñeʼẽ vai ha oiko oikoseháicha , ha oporombojuru heʼẽ ohekávo imbaʼepota .
Peẽ katu , che pehẽngue kuéra pohayhúva , pene manduʼáke umi mbaʼe Ñandejára Jesucristo apóstol kuéra ,
peẽme heʼi vaekuére : “ Umi ára pahávo oĩta tekove oñembohorýva hapicháre , oñemeʼẽva hembipota kyʼápe . ”
Umíva hína umi oporomoingo vaíva , oñemeʼẽva yvypóra rekópe , ha ndoguerekóiva Espíritu Santo .
Peẽ katu , che pehẽngue kuéra pohayhúva , peñemohatãke pende jerovia imarangatu etévape . Peñemboʼe ha Espíritu Santo ta pene sãmbyhy .
Peiko Tupã mborayhúpe , pehaʼarõvo pe ára Ñandejára Jesucristo ipyʼa poriahurereko rupi , omeʼẽtaha ñandéve pe jeikove opaʼỹva .
Peiporiahurereko umi ipyʼa kangývape .
Peipytyvõ pende rapichápe , peteĩvape peipeʼávo tatágui , ambue ndive katu pende pyʼa porã , peñeñangareko jepe chugui kuéra . Umíva ao kuérare jepe ani pepoko onaʼỹ haguã pende rehe heko kyʼakue .
Upe ikatúvape pende joko ani haguã peʼa ivaívape , ha pende reraha teko marãʼỹme ha vyʼapópe heko mimbipa renondépe ,
Tupã ñoite , ñande peʼáva ivaívagui Ñandejára Jesucristo rupi , chupe guarã teko mimbipa , jererohory , teko mbarete ha pokatu , koʼágã mboyve , koʼágã ha opa árape guarã . Amén .
Koʼãva haʼe umi mbaʼe Tupã ohechauka vaekue Jesucrístope , haʼe oikuaauka haguã hembiguái kuérape mbaʼépa pe pyaʼeténte ojehútava . Jesucristo peteĩ hemimbou rupi , ohechauka hembiguái Juánpe
haʼe omombeʼupa jey vaekue . Haʼe niko Tupã marandu porã renduhare , Jesucristo omoañete vaekue .
Ovyʼaiténepa umi omoñeʼẽva ko kuatia ha ovyʼaiténepa avei umi ohendúva ko marandu mbaʼe jehurã rehegua , ha omombaʼéva opa ipype oĩva , hiʼaguĩmagui ára paha .
Che , Juan amomaitei umi 7 Cristo iglésia Ásiape guápe . Toguahẽ peẽme pytyvõ ha pyʼa guapy Tupã oikovévagui , oikove vaekue ha oikove vaerãgui , ha umi 7 espíritugui oĩva iguapyha renondépe .
Ha Jesucrístogui avei , mbaʼe rechahára jeroviaháva , haʼe raẽvete oikove jey vaekue , ha oguereko ipoguýpe opa mburuvicha guasu ko yvy arigua . Cristo ñande rayhu ha ñane mopotĩ vaekue ñane angaipágui , oñohẽvo huguy ,
ha ojapo ñande hegui peteĩ tetã . Ñane moingo paʼi ramo ñambaʼapo haguã Tupã , Jesucristo Rúpe guarã . Teko mimbipa ha pokatu ta imbaʼe opa ára . Amén .
Cristo ou arai ári . Opavave ohecháta chupe , umi chupe oikutu vaekue jepe , ha opa tetã yvy ariguahasẽ ha oñembyasýta hese . Ta upéicha . Amén
“ Che hína pe alfa ha pe oméga ” , heʼi Ñandejára , Tupã ipuʼakapáva , pe oikovéva , oikove vaekue ha oikove vaerãva .
Che , Juan , pene pehẽngue , ha ajoaju rupi Jesús rehe , areko che renda pene ndive Tupã oisãmbyhyhápe , jaropuʼaka haguére opaichagua jehasa asy . Amyasãi haguére Tupã marandu , ombyajéva Jesús , ajejuhu vaekue hína y mbyte pegua yvy hérava Pátmospe .
Ha upépe , Ñandejára ára jave hína , añandu sapyʼa oikeha che retépe Espíritu puʼaka , ha ahendu che rapykuévo peteĩ ñeʼẽ ne ratãva , turu púicha ,
heʼíva chéve : “ Emoĩ kuatiáre opa haʼéva ndéve , ha emondo umi 7 Jesucristo iglésia Asia peguápe : Éfeso , Esmirna , Pérgamo , Tiatira , Sardis , Filadelfia ha Laodicea . ”
Ajere ahecha haguã mávapa pe oñeʼẽva chéve , ha upévo ahecha 7 tataindy renda órova .
Ha umi 7 tataindy renda paʼũme , ahecha peteĩ ojoguáva yvypórape , omondéva peteĩ ao oguahẽva chupe ipyta peve , ha oguerekóva peteĩ kuʼa jokuaháichagua óro guiguáva pe ipytiʼáre .
Hiʼáva morotĩ ovecha raguéicha , térã mandyjúicha , ha umi hesa haʼete tata rendy .
Ipy kuéra overa vrónse oñemosỹi vaekuéicha , oñemboyku vaekue tatakuápe . Ha iñeʼẽ katu hatãiterei haʼete y ryapu hoʼáva yvatégui .
Ipo akatúape oguereko 7 mbyja , ha pe ijurúgui katu osẽ peteĩ kyse puku akua hãimbe jováiva . Pe hova haʼete ku kuarahy omimbi porãve jave .
Ahechávo chupe , haʼa henondépe ku omanóvaicha . Haʼe katu , omoĩvo che rehe ipo , heʼi chéve : “ Ani rekyhyje . Che hína ku iñepyrũha ha ipaha ,
ha pe oikovéva . Amano vaekue , ágã katu aikove opa ára guarã . Che areko pe omanóva retã rokẽ peʼaha .
Emoĩ kuatiáre opa mbaʼe rehecháva : Umi koʼágã oĩva ha umi oĩtava upéi .
Kóva haʼe pe mbaʼe ñemimby umi 7 mbyja rehegua rehecha vaekue che po akatúape , ha umi 7 tataindy renda órova . Umi 7 mbyja niko hína umi 7 Tupã remimbou oñangarekóva umi 7 Tupã iglésiare . Ha umi 7 tataindy renda katu umi 7 Tupã iglésia hína . ”
Emoĩ kuatiáre marandu Tupã remimbou Éfeso pegua iglésiape guarã : Kóicha heʼi pe oguerekóva 7 mbyja ipo akatúape ha oikóva umi 7 tataindy renda órova paʼũme :
“ Che aikuaa opa rejapóva . Aikuaa umi ne rembiapo asyeta ha rehaʼarõ kuaa hague . Aikuaa avei , ndaikatuiha rehecha umi heko añávape . Aikuaa avei rejepytaso hague umi heʼívape ijehe apostolha ha ndahaʼéi , ha remyesakã tekove japuha .
Rehaʼarõ kuaa vaekue ha heta rehasa asy che rehehápe , ne kaneʼõʼỹre .
Oime jepe areko haʼe vaerã nde rehe : ndeguereko véima pe mborayhu rereko vaekue iñepyrũrã .
Upévare , ne manduʼáke moõguipa reʼa raʼe . Ejere Tupã gotyo ha ejapo jey pe iñepyrũháme rejapo vaekue . Peichaʼỹrõ , aháta ndéve ha aipeʼáta pe oĩhágui ne tataindy renda . Rejere ramo Tupã gotyo mante nahániri moʼãi .
Rereko jepe ndéve guarã iporãva . Na ndeaʼéi umi nicolaíta ojapóvare , ndachaʼeiháicha avei che .
Ijapysáva tohendu Espíritu heʼíva umi Tupã iglésiape ! Umi osẽ porãvape ameʼẽta hoʼu haguã pe yvyraʼa oporomoingovévagui , oĩva Tupã Yvatýpe . ”
Emoĩ avei kuatiáre marandu Tupã remimbou Esmirna pegua iglésiape guarã : “ Kóicha heʼi iñepyrũháva ha ipaháva , pe omano vaekue ha oikove jeýva .
Che aikuaa rehasa asyha ha ne mboriahuha , añetehápe ne mbaʼe repy reta jepe . Ha aikuaa mbaʼéichapa oñeʼẽ vai nde rehe umi heʼíva ijehe judioha , ha Sataná rehegua aty katu hína .
Ani rekyhyje umi rehasa asýtavagui . Aña niko pene moingekáta hína yvyrakuápe , pejepyʼa raʼã haguã . Ha pehasa asýta 10 ára pukukue . Ejepytasóke nde jeroviaháre remanoite peve , ha che ameʼẽta ndéve jopói ramo jeikove .
Ijapysáva tohendu mbaʼépa heʼi Espíritu umi Tupã iglésiape ! Umi osẽ porãva ndohasa moʼãi mbaʼeve ivaíva pe mano mokõihágui . ”
Emoĩ kuatiáre avei marandu Tupã remimbou Pérgamo pegua iglésiape guarã : “ Kóicha heʼi pe oguerekóva ijurúpe kyse puku akua hãimbe jováiva :
Che aikuaa reikoha Sataná oguerekohápe iguapyha . Akói jepe reime che ñeʼẽme . Nderejeíri che hegui , umi ára Antipas , che réra moherakuãhára jeroviaháva , ojejukárõ hague jepe Sataná oikohápe .
Areko jepe haʼe vaerã nde rehe . Oime pene ndive umi ojeiseʼỹva Balaam omboʼévagui , heʼi vaekue Balácpe , omohembiapovaika haguã umi Israel guápe , omyañañávo chupe kuéra teko vaípe ha hoʼu haguã tymba ojejuka vaekue kuaveʼẽmby ramo umi taʼãnga reípe .
Rereko avei upépe umi ojeiseʼỹva nicolaíta kuéra omboʼévagui .
Upévare , ejeheja ne rembiapo vaikuégui . Peichaʼỹrõ , vokóinte aháta ndéve , ha ko kyse puku osẽva che jurúgui reheve añorãirõta ne ndive .
Ijapysáva tohendu mbaʼépa heʼi Espíritu umi Tupã iglésiape ! Umi osẽ porãvape haʼukáta maná oñemíva hína , ha ameʼẽta avei chupe kuéra peteĩ ita morotĩ , ojehaihápe peteĩ téra pyahu , avave oikuaaʼỹva , pe oguerekómava mante . ”
Emoĩ avei kuatiáre marandu Tupã remimbou Tiatira pegua iglésiape guarã : “ Kóicha heʼi Tupã Raʼy , pe hesa tata rendýichava ha ipy vrónse isỹi pyre vaicha :
‘ Che aikuaa opa rejapóva . Aikuaa ne mborayhu , nde jerovia , ne rembiapo ha nde reko raʼarõ kuaa . Ha aikuaa rejapo hetaveha pe iñepyrũháme guarégui .
Areko jepe peteĩ mbaʼe haʼe vaerã nde rehe . Ne kangy pe kuña Jezabel ndive , heʼíva ijehe maranduharaha , ha ombotavýva che rembiguái kuérape , omyañañávo chupe kuéra teko vaípe ha hoʼúvo umi tymba ojejuka vaekue kuaveʼẽmby ramo taʼãnga rei kuérape .
Are aheja vaekue chupe oguerovia haguã Tupãme , haʼe katu upéva ndojaposéi ha ndohejái heko vai .
Upévare , aitýta chupe tupa ohasa asytahápe , ha umi hendive omyakãratĩva vaekue hembirekópe . Ojapónte ramo hikuái upéicha heta ambohasa asýta chupe kuéra .
Ha ajukáta avei opa hendive oikóvape , upéicharõ umi Tupã iglésia ohecha kuaáta che aikuaaha opavave apytuʼũ ha ipyʼa ruguaite peve , ha peteĩ-teĩvape amyengoviáta ojerureháicha hembiapokue .
Peẽ katu , peikóva Tiatírape ha ndapehói vaekue umi mbaʼe umíva rapykuéri , haʼe kuéra ombohérava “ Sataná mbaʼe ñemi pypuku ” , peẽme katu haʼe namoĩ moʼãiha pende ári ambue mbaʼe ipohýiva
Ha pereko kuaáke umi perekóva , che aju peve .
Umi osẽ porãvape ha ojapo ipaha peve umi che aipotáva ojejapo , ahejáta ipuʼaka tetã nguérare ,
Ijapysáva tohendu koʼã mbaʼe Espíritu heʼíva umi Tupã iglésiare ! ”
Emoĩ avei kuatiáre marandu Sardis peguápegua iglésiape guarã : “ Kóicha heʼi pe oguerekóva umi 7 Tupã Espíritu ha umi 7 mbyja : ‘ Che aikuaa opa mbaʼe rejapóva , ha aikuaa remanomaha , ne rerakuã ramo jepe reikoveha .
Epáy , ha emombarete umi opytáva gueteri , ha oĩmava omano haguãicha . Ahecha niko umi rejapóva ndahaʼeiha iporãmbáva Tupã renondépe .
Ne manduʼáke umi reikuaa vaekuére , tereho hapykuéri ha ejevy Tupã gotyo . Nderepáyri ramo , aháta ndéve mondaháicha , rehaʼarõʼỹve jave .
Upe Sárdispe , rereko jepe umi nomongyʼái vaekue ijao . Haʼe kuéra oikóne che ndive iñemondeha morotĩ reheve , hembiapo kuerakue ojerurégui upéva .
Umi osẽ porãva oñemondéta ao morotĩme , ha nomboguéi chéne héra kuéra pe jeikove kuatia ñeʼẽgui . Ha haʼéne katu che Ru ha hemimbou kuéra renondépe , haʼe kuéra che mbaʼeha .
Ijapysáva tohendu mbaʼépa heʼi Espíritu umi Tupã iglésiape ! ’ ”
Emoĩ avei kuatiáre Filadelfia pegua iglésiape guarã : “ Kóicha heʼi pe imarangatúva ha añeteguáva , pe mburuvicha guasu David rokẽ peʼaha oguerekóva , pe oipeʼáva ku avave oipeʼa kuaaʼỹva ha omboty ramo avave ndaikatúi oipeʼa .
‘ Che aikuaa opa rejapóva . Emaʼẽ , ne renondépe amoĩ peteĩ okẽ ojepeʼáva avave ikatuʼỹva omboty , ha ne kangy ramo jepe , rehendu che ñeʼẽ ha ndeeréi nda che kuaaiha .
Che amoñesũta ne renondépe umi Sataná aty rehe guáva , umi tekove japu heʼíva judioha ha ndahaʼéi , oikuaa haguã che rohayhuha .
Nde rejapo che rembiapoukapy ne kaneʼõʼỹre , ha upévare che romoʼãta mbaʼe vaígui , oútava hína ko yvy ári oñehaʼã haguã opa yvypórape .
Voi ajúta . Eñongatu umi rerekóva , ani haguã avave oipeʼa nde hegui ne akã rehegua jeguaka .
Umi osẽ porãvagui ajapóta horkon ojokóva Tupã che Jára róga , ha arakaʼevéma nosẽ moʼãvéi upégui . Ha hese kuéra amoĩta Tupã che Jára réra , ha pe Tupã che Jára táva réra , Jerusalén pyahu oúva yvágagui , Tupã che Járagui . Ha amoĩta avei hese kuéra che réra pyahu .
Ijapysáva tohendu pe Espíritu heʼíva Tupã iglésia kuérape ! ”
Emoĩ avei kuatiáre marandu Laodicea pegua iglésiape guarã : ‘ Kóicha heʼi pe Añeteguáva , mbaʼe rechaha ijapuʼỹva , añetegua heʼíva , opa Tupã ojapo ypy vaekue ñepyrũmby .
Che aikuaa opa rejapóva . Aikuaa na ne roʼysãi ha na nde rakuiha . Mbaʼéicha tamo ne roʼysã térã nde raku raʼe !
Ha pe nde raku vevýigui , na ne roʼysãi térã na nde rakúi , upévare roguẽʼẽta che jurúgui .
Nde niko ere ne mbaʼe repy hetaha , iporãmbaiteha ndéve ha opa mbaʼe reguerekoha ; ha nderehecha kuaái reiko vai ha reiko asyha , ne mboriahu apĩha , ha nderehechái nde opivoha .
Upévare haʼe ndéve rejogua haguã che hegui óro oñemopotĩ vaekue tatápe , ne mbaʼe repy heta haguã añetehápe ; ha che hegui rejogua haguã ao morotĩ , reñemonde haguã ha remoʼã pe nde opivoha ñane motĩva , ha peteĩ pohã remoĩ haguã nde resápe ha rehecha .
Che ajaʼo ha ahekomboʼe opa ahayhúvape . Aipórõ , eñemboʼe ha ejevy Tupã gotyo .
Emaʼẽ , che ahenói hína okẽme . Oimérõ ohendúva che ñeʼẽ ha oipeʼáva hokẽ , aikéta hógape ha rokarúta oñondive .
Umi ipuʼaka ha osẽ porãvape , ameʼẽta hendaguã che guapyhápe , che puʼaka ha asẽ porã haguéicha ha aguapy che Ru ndive iguapyhápe .
Ijapysáva tohendu Espíritu heʼíva Tupã iglésia kuérape ! ”
Kóva rire amaʼẽ ha ahecha peteĩ okẽ ojepeʼáva yvágape ; ha pe ñeʼẽ ahendu vaekue tenonderã , ha ojoguáva turu púpe , heʼi chéve : “ Ejupi koʼápe ha ahechaukáta ndéve umi mbaʼe ojehútava koʼãva rire . ”
Upepete apyta Espíritu poguýpe , ha ahecha peteĩ guapyha oñemoĩ vaekue pe yvágape , ha oĩ oguapýva upépe .
Pe guapyhápe oguapýva hína haʼete ku diamánte , téra itavera pytã , ha pe guapyha jerére oĩ peteĩ jýi overáva esmeráldaicha .
Ahecha avei pe guapyha jerére ambue 24 guapyha , oguapyhápe hína 24 karai myakãhára : ijao morotĩ ha iñakãre oguereko akã rehegua jeguaka órova .
Pe guapyhágui osẽ ára tiri , ñeʼẽ ha ára sunu , ha henondépe katu ohesape 7 tataʼy rendy , umíva hína umi 7 Tupã Espíritu .
Pe guapyha renondépe oĩ avei peteĩ mbaʼe ojoguáva yguasúpe , cristálcha hesakãva . Mbytépe , oĩháme pe guapyha , ha ijerére , oĩ 4 oikovéva , hesáva henondévo ha hapykuévo .
Pe oikovéva peteĩha ojogua leónpe , pe mokõiha tórope , pe mbohapyha ojogua yvypórape , pe irundyha katu , peteĩ taguato ovevéva hínape .
Irundyvéva ipepo 6 , ha henyhẽ teságui , oka guio ha hyepy guio . Ha ára ha pyhare heʼi hikuái : “ Imarangatu , imarangatu , imarangatu Ñandejára , Tupã ipuʼakapáva . Haʼe niko pe haʼe vaekue , pe haʼévaha pe ou vaerã ! ”
“ Nde , ore Jára ha ore Tupã , ndéve ija reñemombaʼe guasúvo , remimbipávo ha nde puʼakapávo , nde haʼégui opa mbaʼe apohare , nde reipota rupínte oiko vaekue . ”
Pe guapyhápe oguapýva po akatúape ahecha peteĩ kuatia apakuapy ojehaíva hyepy guio ha oka guio , ha 7 séllope oñemboty hatãva .
Ha ahecha peteĩ Tupã remimbou ipuʼakapáva , oporandu hatãva : “ Mávapa ijeroviaháva , oipeka haguã ko kuatia apakuapy ha ojoka umi séllo ? ”
Ha yvágape ha yvýpe , yvyguýpe jepe , ndaipóri avave ijeroviaháva ikatúva oipeka upe kuatia apakuapy , ha omaʼẽnte jepe hese .
Ha che heta che rasẽ ndojejuhúi haguére peteĩ ijeroviaháva ikatúva oipeka upe kuatia apakuapy ha omaʼẽ hese .
Ha peteĩva umi karai myakãhára apytégui heʼi chéve : “ Anive rejaheʼo , pe León , Judá ñemoñare , David raʼyre , osẽ porã ha chupe ija oipekávo pe kuatia apakuapy ha ojoka umi 7 séllo . ”
Ha upe jave , pe guapyha ha umi oikovéva , ha umi karai myakãhára mbytépe , ahecha peteĩ Ovecha raʼy . Oñemboʼy vaicha , ha ojekuaa ojejuka hague . 7 hatĩ ha 7 hesa , ha umíva hína umi 7 Tupã espíritu oñemondo vaekue yvy ári .
Upe Ovecha raʼy oho ha ojapyhy pe kuatia apakuapy , pe guapyhápe oĩva po akatúagui .
Ha ojapyhývo kuatia apakuapy , umi irundy oikovéva ha umi 24 karai myakãhára oñesũ pe Ovecha raʼy renondépe . Opavave hiʼárpa ha oguereko ipópe mbayru óro henyhẽva insiénsogui , umíva niko umi Tupã mbaʼéva ñemboʼe hína .
Ha opurahéi joa ko purahéi pyahu : “ Ndéve ija rejapyhy ha reipekávope kuatia apakuapy ha rejoka umi séllo , nde niko reñemomarangatu vaekue ; ha reñohẽvo nde ruguy , renohẽmbaʼe vaígui , Tupãme guarã , tekove opaichagua , opáicha oñeʼẽva , opa táva ha tetã .
Chugui kuéra rejapo peteĩ tetã , rejapo paʼi ore Tupãme guarã , ha oisãmbyhýta yvy tuichakue . ”
Upéi amaʼẽ ha ahendu heta Tupã remimbou ñeʼẽ , oĩva pe guapyha jerére , umi oikovéva ha umi karai myakãhára jerére . Hetaiterei ndaipapahái ,
ha heʼi hatã hikuái : “ Pe Ovecha raʼy ojejuka vaekuépeija ohupytývo puʼaka ha mbaʼeta , arandu ha mbarete , terakuã porã , teko mimbipaha jererohory . ”
Ha ahendu avei , opa mbaʼe Tupã ojapo vaekue yvágape , yvy ári , yvyguýpe ha yguasúpe , heʼi joa : “ Pe guapyhápe oguapývapeha pe Ovecha raʼýpe , tojererohory , toñemyerakuã porã , toñemboheko mimbipa ha taipuʼakaopa ára guarã ! ”
Umi irundy oikovéva katu ombohovái : “ Amén ! ” Ha umi 24 karai myakãhára oñesũ ha omombaʼe guasu .
Upéi ahecha pe Ovecha raʼy ojokaha umi 7 séllo apytégui pe tenondegua , ha ahendu peteĩme , umi oikovéva , heʼi ramo hatã ára sunúicha : “ Eju ! ”
Amaʼẽ , ha ahecha peteĩ kavaju morotĩ , ha pe hiʼarigua oguereko peteĩ huʼy ipópe . Oñemeʼẽ chupe peteĩ akã rehegua jeguaka ha osẽ oho torypápe ipuʼaka haguã .
Pe Ovecha raʼy ojokávo séllo mokõiha , ahendu pe oikovéva mokõihápe heʼi ramo : “ Eju ! ”
Ha osẽ ambue kavaju . Upéva pytã , ha pe hiʼári oĩvape oñemeʼẽ puʼaka ikatu haguã oipeʼa pyʼa guapy yvy árigui , ha oheja haguã tojojuka yvypóra ; ha oñemeʼẽ chupe peteĩ kyse puku tuicháva .
Pe Ovecha raʼy ojokávo séllo mbohapyha , ahendu pe oikovéva mbohapyha heʼi ramo : “ Eju ! ” . Amaʼẽ ha ahecha peteĩ kavaju hũ , ha pe hiʼári oĩva oguereko peteĩ ñehaʼãha ipópe .
Ha umi irundy oikovéva apytépe ahendu peteĩ heʼíva : “ Peteĩ kílo trígonte mbaʼapo repy peteĩ ára rehegua , ha mbohapy kílo seváda peteĩ ára rehegua mbaʼapo repy ; ha aníke reity rehundi ñandyry ha kaguy . ”
Pe Ovecha raʼy ojokávo séllo irundyha , ahendu pe oikovéva irundyha heʼi ramo : “ Eju ! ”
Amaʼẽ ha ahecha peteĩ kavaju saʼyju nungáva , ha pe hiʼári oĩva héra Mano . Hapykuéri ou pe ohechaukáva mano retã , ha oñemeʼẽ chupe ipuʼaka haguã peteĩ irundy vore yvypóra retakuére , ha oporojuka haguã ñorãirõ , ñembyahýi , mbaʼasy ha umi tymba ñarõ rupive .
Pe Ovecha raʼy ojokávo séllo 5ha , ahecha pe altar guýpe umi oñeñakãʼo vaekue ohenduka haguére Tupã marandu ha ndojeíri haguére haʼe heʼívagui .
Hatã heʼi hikuái : “ Mburuvicha guasu imarangatu ha añetéva , arakaʼe piko rembojovakéta yvypórape ha remyengoviáta ore mano ? ”
Ha upérõ oñemeʼẽ chupe kuéra ao morotĩ , ha ojeʼe chupe kuéra opytuʼu aremive haguã , omanomba peve umi omano vaerã Tupã rehehápe , haʼe kuéraicha .
Pe Ovecha raʼy ojokávo séllo 6ha , amaʼẽ ha oiko peteĩ yvy ryrýi nde tuicháva . Kuarahy hũmba , ao ñemano reheguáicha ; jasy pytãmba , tuguýicha ,
ha umi mbyja hoʼa yvatégui yvýpe , hoʼaháicha umi ígo aky , hakã oityvyro ramo yvytu atã .
Pe ára okañy kuatia oñembyapakua vaicha , ha umi yvyty ha yvy y mbytépegua oñemomýimba hendágui .
Ha umi tetã ruvicha guasu ha mburuvicha kuéra yvy arigua ha tembiguái kuéra ha tembiguaiʼỹva okañymba umi itakuápe ha umi yvyty rupigua ita kupépe ,
ha heʼi hikuái umi yvyty ha umi ita guasúpe : “ Peʼa ore ári ha ore mokañy pe guapyhápe oĩvagui ha pe Ovecha raʼy pochykuégui !
Péina oguahẽ ñenupã guasu ára , ha mávapa ikatúne ogueropuʼaka ” ?
Kóva rire ahecha irundy Tupã remimbou umi irundy yvytu ári , ojoko hikuái umi irundy yvytu ani haguã oipeju yvy ári , yguasu térã peteĩ yvyra rakãre jepe .
Avei ahechave peteĩ Tupã remimbou oúva kuarahy resẽ guio , ha oguerekóva Tupã oikovéva séllo . Hatã osapukái umi irundy Tupã remimboúpe , oñemeʼẽ hague puʼaka ojapo haguã ivaíva yvy ha yguasúre :
“ Ani pejapo ivaíva yvy , yguasu ha umi yvyráre , ndasellái aja ñane Tupã rembiguái kuéra syva . ”
Ha ahendu mbovýpa umi ojeselláva : 144.000 umi Israelgua ñemoñare aty apytégui .
Ojesella 12.000 Judá ñemoñare aty apytégui , 12.000 Rubén ñemoñare atýgui , 12.000 Gad ñemoñare atýgui ;
avei 12.000 Aser ñemoñare atýgui , 12.000 Neftalí ñemoñare atýgui , 12.000 Manasés ñemoñare atýgui ,
avei 12.000 Simeón ñemoñare atýgui , 12.00 Leví ñemoñare atýgui , 12.000 Isacar ñemoñare atýgui ,
avei 12.000 Zabulón ñemoñare atýgui , 12.000 José ñemoñare atýgui , ha 12.000 Benjamín ñemoñare atýgui .
Kóva rire amaʼẽ ha ahecha hetaiterei opa tetã megua , opa yvypóraicha guáva , opáicha oñeʼẽva ha opa táva peguáva . Oñemboʼy joa pe guapyha ha pe Ovecha raʼy renondépe , ha hetaitereígui avave ndaikatúi oipapa.Oñemonde ao morotĩme ha oguereko ipópe pindo rogue .
Maymáva osapukái hatã joa : “ Ñañepysyrõñane Tupã oĩva iguapyhápeha pe Ovecha raʼýre ae ! ”
Ha umi Tupã remimbou oĩmba joa ñemboʼyhápe , ha karai myakãhára kuéra ha umi irundy oikovéva pe guapyha jerére ; ha ojayvy hikuái pe guapyha renondépe omboja peve isyva yvýre , ha omombaʼe guasu hikuái Tupãme ,
heʼívo : “ Amén ! Jererohory , teko mimbipa , arandu ha jehecha kuaa , terakuã porã , puʼakaha mbarete toñemeʼẽñane Tupãme opa ára . Amén ! ”
Upérõ , pe karai myakãhára peteĩva oporandu chéve : “ Máva piko koʼã oñemondéva ao morotĩme , ha moõgui piko ou hikuái ? ”
Ha che haʼe chupe “ Nde reikuaa , karai ” . Haʼe heʼi chéve : “ Koʼãva hína umi heta ohasa asy vaekue , ha ojohéi vaekue ijao pe Ovecha raʼy ruguýpe .
Upévareoĩ Tupã guapyha renondépe , ha ára ha pyhare ombaʼapoitupaópe . Pe oĩva iguapyhápeoñangarekóne hese kuérahaʼete voi .
Haʼe kuéra ndohasa moʼã véimayuhéi ha ñembyahýi , ndohapy moʼã véima kuarahy , ha ára haku mbaʼevémandojapo moʼãvéi hese kuéra ;
pe Tupã Ovecha raʼy , oĩva guapyha mbytépe , oñangarekóta hese kuéra , ha ogueraháta chupe kuérayvu kuéra oikovéva gotyo , ha Tupã omokãta umi hesay . ”
Pe Ovecha raʼy ojokávo séllo 7ha pe kuatia apakuapýgui , oñekirirĩmba sapyʼami pe yvágape .
Upéi ahecha umi 7 Tupã remimbou oñemboʼýva Tupã renondépe , chupe kuéra oñemeʼẽ 7 turu .
Upe rire ou ambue Tupã remimbou , peteĩ insíenso ryru óro ipópe , ha oñemboʼy altar renondépe , ha oñemeʼẽ chupe heta insíenso , oikuaveʼẽ haguã upe altar óro ári , oĩva pe guapyha renondépe , umi Tupã mbaʼéva ñemboʼe ndive .
Pe insíenso ratatĩ ojupi Tupã remimbou po guive Tupã meve , imbaʼéva ñemboʼe ndive .
Upépe , pe Tupã remimbou ohupi pe insíenso ryru , omyenyhẽ tatapỹi hendýva pe altar ratágui , ha oity yvy ári ; ha oiko ára sunu , sapukái , ára tiri ha peteĩ yvy ryrýi .
Umi 7 Tupã remimbou , oguerekóva 7 turu ipópe kuéra , oñembosakoʼi ombopu haguã .
Pe Tupã remimbou tenondegua ombopu ituru , ha oñemombo yvy ári amandáu ha tata ojeheʼáva tuguýre . Okái pe yvy , mbohapy oñembojaʼohágui peteĩngue , ha upéicha avei , peteĩ pe mbohapy hendápe oñembojaʼo ramoguágui umi yvyra rakã ha kaʼavo hovýva .
Pe Tupã remimbou mokõiha ombopu ituru , ha ojeity yguasúpe peteĩ haʼetéva yvyty hendypáva , ha peteĩ pe mbohapyhápe oñembojaʼo ramoguágui , yguasúgui oiko tuguy .
Peteĩ mbohapýgui omano opa oikovéva pe yguasúpe , ha peteĩ mbohapýgui avei opa ygára oĩva upépegui oñehundi .
Pe Tupã remimbou mbohapyha ombopu avei ituru , ha peteĩ mbyja guasu hendypáva hoʼa yvatégui peteĩ mbohapýgui opa ysyry ha yvu ári .
Upe mbyja héra Iróva ; ha mbohapýgui peteĩ opa y oĩva iro , ha y irógui heta yvypóra omano .
Pe Tupã remimbou irundyha ombopu ituru , ha peteĩ pe mbohapyhápe oñembojaʼo ramo guáicha kuarahy , jasy ha mbyja kuéra ogue , opyta pytũ ha ndohesapevéi mbohapy hendápe oñembojaʼo ramo guáichagui peteĩ , ára ha pyhare .
Upéi amaʼẽ ha ahendu peteĩ taguato guasu ovevéva pe ára mbytére , ha hatã osapukái : “ Tojererekóke yvypóra , ágã ipúvo ombopútava gueteri hikuái umi mbohapy Tupã remimbou hembýva ! ”
Pe Tupã remimbou 5ha ombopu ituru , ha ahecha peteĩ mbyja hoʼa vaekue yvatégui yvýpe , ha oñemeʼẽ chupe yvykua pypuku rokẽ peʼaha .
Oipeʼa pe yvykua pypuku ruguaʼỹ ñembotyha , ha upégui osẽ tatatĩ , peteĩ tatakua guasuguiguáicha , ha upe tatatĩ ojahoʼi kuarahy ha yvytu .
Pe tatatĩgui osẽ tuku isarambíva yvy tuichakue ; ha oñemeʼẽ chupe kuéra puʼaka umi japeusa oguerekovaichagua .
Ojeʼe chupe kuéra ani haguã ojapo mbaʼeve ivaíva mbaʼeveichagua kaʼavóre , mbaʼeve hovývare ha mbaʼeveichagua yvyráre , umi oguerekoʼỹva isyváre ojesella hague , umívarente tojapo ivaíva .
Ha ndojehejái chupe kuéra ojuka yvypórape , tahasýnte chupe kuéra 5 mése pukukue ; ha hasy ku japeusa oporojopi haguéicha .
Umi ára umívape maymávape hiʼãnte omano , ha nomano moʼãi ; omanoséta hikuái , ha pe mano oñemomombyrýta chugui kuéra .
Umi tuku haʼete kavaju oñemoĩva oñorãirõ haguã ; iñakãre ogueraha peteĩ mbaʼe ojoguáva jeguaka akã rehegua órope , ha hova kuéra ojogua yvypórape .
Hiʼáva kuña akã raguéicha , ha umi hãi katu , jaguarete rãicha .
Umi hete ojahoʼi moʼãha hiérro guigua , ha umi ipepo ryapu haʼete ku tyapu ojapóva heta kárro kavaju reheve oike jave oñorãirõvo .
Huguái kuéra iñapỹi akuáva haʼete ku japeusa , ha upévareve haʼe kuéra ikatu ojapo ivaíva yvypórare 5 mése pukukue .
Tuku kuéra ruvicha , pe temimbou yvykua pypuku peguáva , héra hebréo ñeʼẽme Abadón , ha griégo ñeʼẽme katu Apolión .
Ohasa pe sarambi guasu peteĩha , ha oime gueteri hína mokõi .
Pe Tupã remimbou 6ha ombopu ituru , ha ahendu peteĩ ñeʼẽ osẽva umi irundy altar óro ratĩ paʼũgui , oĩva Tupã renondépe .
Ha upe ñeʼẽ heʼi pe Tupã remimbou 6ha iturúvape : “ Epoi umi irundy Tupã remimboúgui , oñeñapytĩva pe ysyry guasu Éufrates ypýpe . ”
Aipórõ ojepoi umi irundy Tupã remimboúgui ojuka haguã yvypóra retakuégui , mbohapýgui peteĩ , oñembosakoʼi niko chupe kuéra upe javete , upe ára , mes ha áñope guarã .
Ha ahendu mbovýpa hetakue umi ñorãirõhára kavaju arigua : 200.000.000 .
Péicha ahecha vaekue umi kavaju pe che jehechápe , ha umi hiʼarigua oguereko ipytiʼáre peteĩ moʼãha pytãva tatáicha , hovýva ita hasíntoicha ha hesaʼyjúva asúfreicha . Ha umi kavaju akã haʼete jaguarete guasu akã , ha ijuru kuéragui osẽ tata , tatatĩ ha asúfre .
Mbohapyhágui peteĩ omano yvypóra retakue , koʼã mbaʼe vai kavaju kuéra jurúgui osẽva rupi : tata , tatatĩ ha asúfre .
Umi kavaju puʼaka oĩ ijurúpe ha huguáipe ; umi huguái niko haʼete mbói , ha oporombyai iñakãme .
Ha umi yvypóra hembýva , umi nomanói vaekue koʼã mbaʼe vaieta rupi , ndohejái koʼágã avei umi mbaʼe vai ojapóva , omombaʼe guasúnte oikóvo umi Añáme , ha umi taʼãnga óro , pláta , vrónse , ita ha yvyrágui guare , ikatuʼỹva ohecha , ohendu térã oguata .
Ha oikónte oporojuka , ojapo paje , heko vai kuña ndive ha omonda .
Ahecha vaekue ambue Tupã remimbou ipuʼakapáva , oguejýva yvágagui ojejahoʼi araípe , iñakã ári jýi , hova overa kuarahýicha ha umi hetyma katu haʼete horkon hendýva .
Ogueraha ipópe peteĩ kuatiañeʼẽʼimi , ha omoĩ ipy asu , yguasu ári , ha ipy akatúa yvy ári .
Ha osapukái hatã , jaguarete guasu okororõvaicha . Ha pe osapukáivo , 7 ára sunu oñehendu avei .
Oñehendu rire umi 7 ára sunu , ahai moʼã kuatiáre ha upe jave ahendu yvate guive heʼíva : “ Esella umi 7 ára sunu heʼi vaekue , ha ani remoĩ kuatiáre . ”
Ha upépe , pe Tupã remimbou ahecha vaekue omoĩ ipy yguasu ha yvy ári , ohupi ipo akatúa yvate ,
ha oñeʼẽ meʼẽ pe opa ára oikovévare , pe yvága , yvy , yguasu ha opa mbaʼe oĩva ipype kuéra apohare . Ha heʼi : “ Opátama ára ,
pe oguahẽvo Tupã remimbou ombopu haguã ituru mante , upépe oikóta Tupã rembipota ñemimby , haʼe omomarandu hague voi hembiguái kuéra umi maranduhárape . ”
Pe ñeʼẽ che ahendu vaekue , ha yvágagui osẽva , oñehenduka jey chéve , ha heʼi chéve : “ Tereho ha ejapyhy pe kuatiañeʼẽʼimi oguerekóva ipópe pe Tupã remimbou omoĩva ipy yvy ha yguasu ári . ”
Aha hendápe ha ajerure chupe upe kuatiañeʼẽʼimi , ha heʼi chéve : “ Kóina ha heʼu , nde jurúpe eíraicha heʼẽta , nde pyʼápe katu iróta . ”
Aipyhy che pópe upe Tupã remimbou kuatiañeʼẽʼimi ha haʼu ; ha che jurúpe añandu eíraicha heʼẽ , ha amokõ vove katu añandu iro che pyʼápe .
Ha upépe heʼi chéve hikuái : Tekotevẽ remomarandu jey , heta táva , tetã , ñeʼẽ ha mburuvicha guasu rehegua . ”
Oñemeʼẽ chéve peteĩ yvyra ahaʼã haguã , ojoguáva yvyra puku taʼãhápe , ha ojeʼe chéve : “ Epuʼã ha ehaʼã Tupã Tupao ha altar ha umi upépe omombaʼe guasúvape .
Ha ani rehaʼã pe Tupao rokára , upéva oñemeʼẽ umi heko jeroviahaʼỹvape , opyrũmbátava hikuái táva marangatúre 42 mése pukukue .
Ha che amondóta mokõi mbaʼe rechaha , oñemondéva ao anambusúpe , omomarandu haguã , 1.260 ára pukukue . ”
Koʼã mokõi mbaʼe rechaha hína , umi mokõi olívo ha umi mokõi tataindy renda oĩva pe yvy tuichakue Jára renondépe .
Oimérõ ojaposéva hese kuéra ivaíva , oity tata ijuru rupi , ohapypaitéva umi hese kuéra ijaʼeʼỹvape ; upéicha omanóta oimeraẽ ojaposéva hese kuéra ivaíva .
Oguereko hikuái puʼaka omboty haguã pe yvága , okyʼỹ haguã omomarandu aja pukukue , ha oguereko avei puʼaka ojapo haguã ýgui tuguy , ha oporombohasa asy haguã yvy tuichakue opaichagua sarambi guasúpe , haʼe kuéra oipotaha peve .
Ha ágã omarandupa vove hikuái , pe tymba vai guasu osẽva yvykua pypukúgui ohóta orãirõ chupe kuéra , ha ipuʼakáta ha ojukáta chupe kuéra .
Heʼõngue kuéra ojepysóta pe oka ojeguataháre táva guasu tuichakue ojehupi haguépe kurusúre Ijárape , espíritu rehegua ñeʼẽme hérava Sodoma ha avei Egipto .
Ha mbohapy ára ha peteĩve mbyte rupi , yvypóra opaichagua táva pegua , oñeʼẽva opaichagua ñeʼẽme , opa tetã peguáva ohecháta heʼõngue ha ndoheja moʼãi oñeñotỹ .
Umi oikovéva yvy ári ovyʼáta imanóre . Ovyʼaitereígui omeʼẽta ojupe jopói , umi mokõi maranduhára niko ombohasa asyeterei vaekue chupe kuéra .
Mbohapy ára ha peteĩve mbyte rupi rire katu , Tupã omoingove jey chupe kuéra ha opuʼã jey hikuái , ha umi ohecha vaekue koʼã mbaʼe okyhyjepa .
Ha upe jave , umi mokõi mbaʼe rechaha ohendu hikuái ñeʼẽ hatã oúva yvágagui , heʼíva : “ Pejupi koʼápe ! ” Ha ojupi hikuái yvágape peteĩ arai ári , ha umi ijaʼeʼỹva hese kuéra ohecha .
Upe javete oiko peteĩ yvy ryrýi nde tuicháva , ha upe yvy ryrýi rupi hoʼa 10gui peteĩ vore upe táva guasu , ha 7.000 yvypóra omano . Umi oikovéva gueteri , kyhyjégui omombaʼe guasu Tupã , yvágape oĩvape .
Ohasa upe sarambi guasu , ha pyaʼeténte oúta pe mbohapyha .
Pe Tupã remimbou 7ha ombopu ituru , ha oñehendu oñeʼẽ hatãva yvágape , heʼíva : “ Pe yvy ñesãmbyhy Tupã ha Hemimbou mbaʼéma , ha oisãmbyhýta opa ára guarã . ”
Umi 24 karai myakãhára oguapýva Tupã renondépe , ojayvy yvy peve ha omombaʼe guasu Tupãme ,
heʼívo : “ Romeʼẽ ndéve ore aguije , Tupã , ore Jára ipuʼakapáva , nde haʼe vaekue ha haʼéva , reipyhy niko nde puʼakapaha reñepyrũ reisãmbyhy .
Tetã nguéra ipochy joa ; ha oguahẽ nde pochyha ára , upe ára rembojovake vaerãhaumi omano vaekuépe ; umi ne mbaʼévapeha umi omombaʼéva nde rérape , ta michĩ térã ta tuicha ; ha rehundíta umi yvy ohundívape . ”
Ha upévo ojepeʼa Tupã Tupao oĩva yvágape , ha upe Tupaópe ojehecha karameguã iñeʼẽ meʼẽ rehegua . Ha oiko ára tiri , ñeʼẽ , ára sunu , peteĩ yvy ryrýi ha hoʼa hetaiterei amandáu .
Ha ojekuaa pe árare ambue mbaʼe rechaukaha : peteĩ kuña oñemondéva kuarahýpe ijaópe ramo guáicha , jasy ipyguýpe ha peteĩ jeguaka akã rehegua 12 mbyja guigua iñakãre .
Upe kuña hye guasu , ha osapukái hasyetégui imemby rupi , haguã .
Upéi ojekuaa pe árare ambue mbaʼe rechaukaha : peteĩ teju jagua pytã , iñakãva 7 , hatĩ 10 , ha jeguaka akã rehegua peteĩ-teĩ iñakãre .
Huguáipe ombotyryry mbohapýgui peteĩ pe mbyja retakuégui , ha omombo yvy ári . Pe teju jagua opyta pe kuña imembýtava renondépe , hoʼu haguã pe imemby ou vove .
Ha upe kuña imemby kuimbaʼe , ha upéva oisãmbyhy vaerã opa tetã yvy ári guápe mbaretépe . Ha upe imemby ojepeʼa chugui ha ojereraha Tupã ha iguapyha renondépe ;
ha upe kuña okañy yvy ojeikoʼỹhápe , Tupã ombosakoʼi haguépe chupe hendaguã , upépe oñemeʼẽ haguã chupe hembiʼurã , 1.260 ára aja pukukue .
Upéi oiko peteĩ ñorãirõ guasu pe yvágape : Miguel ha Itupã remimbou kuéra oñorãirõ pe teju jagua ndive . Tupã remimbou kuéra ha teju jagua oñorãirõ oñondive ,
ha ndaikatúi ipuʼaka hikuái hese , ha ndaipóri véima chupe kuéra hendaguã yvágape .
Aipórõ oñemosẽ upe teju jagua , pe mbói yma hérava Aña ha Sataná , ha ombotavýva opa yvypórape . Chupe ha hembiguái kuérape oñemombo yvy ári .
Ha upévo ahendu peteĩ ñeʼẽ hatã oúva yvágagui , heʼíva : “ Oguahẽmapysyrõha ára , oguahẽ ñane Tupã puʼakaha iñesãmbyhy , ha Hemimbou puʼakapa ; oñemosẽ pe oñeʼẽ vaívañane pehẽnguére , pe ára ha pyhare oñeʼẽ vaívahese kuéra , ñane Tupãrenondépe .
ñane pehẽngue kuéraipuʼaka hese , pe Ovecha raʼy ruguyoñehẽ vaekue rupive , ha pe marandu haʼe kuéraomyasãiva rupive ; ndokyhyjéi omeʼẽ haguãhekove , ha oĩ omano haguãichaopa ára .
Evyʼáke , aipórõ , yvága , ha peẽ peikóva pype ! Ha tojererekóke umi oikóvayvy ha yguasúpe , pe Aña oguejy peẽme , pochy eterei reheve , oikuaávo mbykymaha hiʼára ! ”
Pe teju jagua , ohechávo oñemomboha yvýpe , omuña pe kuña imemby vaekuépe .
Ha upe kuñáme katu oñemeʼẽ mokõi taguato guasu pepo tuicháva , oveve haguã hendaguãme , pe yvy ojeikoʼỹháme , mombyry pe teju jaguágui , oñemongaru vaerãháme mbohapy áño ha peteĩve áño mbyte pukukue rupi .
Pe teju jagua omombo y ijuru rupi ojapo haguã peteĩ ysyry oguerosyry vaerã upe kuñáme ;
yvy katu oipytyvõ pe kuñáme , ojeka ha omokõ pe ysyry teju jagua oguenohẽ vaekue ijurúgui .
Pe teju jagua ipochyeterei upe kuña ndive , ha oho oñorãirõ iñemoñare kuéra rembyre ndive , umi iñeʼẽ rendúva Tupã rembiapoukapýpe ha ojeroviáva Jesús heʼi vaekuére .
Ahecha osẽ pe yguasúgui peteĩ tymba vai guasu 7 iñakã ha 10 hatĩva . Peteĩ-teĩ hatĩre oguereko jeguaka akã rehegua ha umi iñakãre oĩ téra ojahéiva Tupãre .
Ko tymba vai guasu ahecha vaekue , ojogua peteĩ jaguaretépe , ha ipy ojogua óso pýpe , ha ijuru katu león jurúpe . Pe teju jagua omeʼẽ chupe ipuʼakaha , iguapyha ha puʼaka mburuvicha ramo oguerekóva .
Pe tymba vai guasu akã peteĩ haʼete ku oñekytĩ vaíva ojuka haguãicha chupe ; ha okuera ha opa yvypóra ipirĩmba ha oho pe tymba vai guasu rapykuéri .
Omombaʼe guasu hikuái pe teju jaguápe omeʼẽ haguére mbarete pe tymba vai guasúpe , ha omombaʼe guasu avei pe tymba vai guasúpe , heʼívo : “ Mávapa oiméne ko tymba vai guasuichagua , ha mávapa ipuʼakáne hese ? ”
Ojeheja avei pe tymba vai guasu heʼi ñeʼẽ jejapo ha oporombopochýva Tupãre , ha heʼi Tupãre ha Itupaóre umi ñeʼẽ kyʼa , ha ipuʼaka 42 mése pukukue .
Ha upéicha , heʼi ñeʼẽ kyʼa Tupã ha Itupaóre ha umi yvágape oĩvare .
Ojeheja avei chupe oñorãirõ Tupã mbaʼéva ndive ipuʼaka peve hese , ha oñemeʼẽ chupe ipuʼaka haguã opaichagua yvypórare , táva , ñeʼẽ ha tetãre .
Upe tymba vai guasúpe omombaʼe guasúta opa yvypóra héra oñemoĩʼỹ vaekue , opa mbaʼe ojejapo mboyve guive , pe Ovecha raʼy ojejuka vaekue kuatiañeʼẽ jeikove rehe guápe
Oimérõ ijapysáva tohendu :
“ Umi iñakãsã vaerãme , oñemyakãsãta ; ha umi omano vaerãmekyse pukúpe , kyse pukúpe omanóta . ” Koʼápe ojehecháne pyʼa mbarete ha jerovia oguerekóva umi Tupã mbaʼéva .
Upéi ahecha ambue tymba vai guasu , osẽva yvýgui . Hatĩ mokõi , haʼetéva ovecha raʼy ratĩ , ha oñeʼẽ peteĩ teju jaguáicha .
Ha ipuʼaka avei pe tymba vai guasu peteĩháicha henondépe , ha oheja oñemombaʼe guasu pe tymba vai guasu tenondevegua , pe okuera vaekue oñekytĩ vai haguégui .
Ojapo avei heta mbaʼe hechapyrãva . Tata jepe oity áragui , yvypóra renondépe .
Ha umi mbaʼe hechapyrã rupi , ojehejáva chupe ojapo pe tymba vai guasu peteĩha renondépe , ombotavy opa yvy ári oikóvape , ha heʼi chupe kuéra ojapo haguã pe tymba vai guasu raʼãnga , ojekutu vai ramo jepe oikovéva kyse puku rãimbépe .
Ha pe tymba vai guasu mokõihápe oñemeʼẽ puʼaka omoingove haguã pe tymba vai guasu peteĩhápe , ha upe taʼãnga oñeʼẽ ha ojuka haguã umi chupe omombaʼe guasuʼỹvape .
Upéi omoĩka opavave , michĩva ha tuicháva , imbaʼe reta ha imboriahúva , heko sãʼỹva ha tembiguáivape , omoĩka hese kuéra peteĩ mbaʼe rechaukaha ipo akatúare térã isyváre .
Ha avave ndaikatúi oñemu ndoguerekói ramo upe mbaʼe rechaukaha , térã upe tymba vai guasu réra , térã héra papaha .
Koʼápe ojehecháta arandu ; oikuaáva , heʼi kuaáva pe tymba vai guasu ojepapaha , yvypóra jepapaháva . Upe jepapaha , 666 hína .
Ahecha pe Ovecha raʼy , oñemboʼýva hína yvyty Sión ári . Hendive oĩ 144.000 yvypóra , oguerekóva isyváre pe Ovecha raʼy ha Túva réra .
Upéi ahendu tyapu oúva yvágagui , haʼete ku y hoʼáva yvatégui ryapu , peteĩ ára sunu hatãicha ; heta árpa mbopuha ombopu joáva oñondive .
Ha opurahéi hikuái peteĩ purahéi pyahu umi irundy oikovéva guapyha ha umi myakãhára renondépe . Avave ndaikatúi oikuaávo upe purahéi , umi 144.000 osẽ vaekue jejopy vaígui , yvypóra apyte peguágui .
Umíva niko imarãʼỹva , noñemongyʼái vaekue kuña ndive ; umíva hína umi ohóva pe Ovecha raʼy rapykuéri mamo ohohápe . Osẽ vaekue mbaʼe vaígui yvypóra apytégui ikuaveʼẽmby tenondegua ramo .
Ndojejuhúi peteĩ japu ijurúpe kuéra ; haʼe kuéra ijohéi pyre .
Ahecha ambue Tupã remimbou ovevéva pe ára mbytére ha ogueraháva peteĩ marandu opaʼỹva omombeʼu haguã opa yvypórape , opa tetãme , tahaʼe haʼéva ñemoñare , toñeʼẽ oñeʼẽva ñeʼẽme ha opaichagua táva guápe .
Ñeʼẽ hatãme heʼi : “ Pekyhyje Tupãgui ha perohory chupe , oguahẽma niko ára haʼe oporombojovake haguã . Pemombaʼe guasu yvága ha yvy , yguasu ha yvu kuéra apohare . ”
Oho hapykuéri Tupã remimbou mokõiha , heʼíva : “ Hoʼáma , hoʼáma pe Babilonia guasuete , pe omongaʼu vaekue opa teko vaípe opa tetãme . ”
Upéi oho hapykuéri pe Tupã remimbou mbohapyha , ñeʼẽ hatãme heʼíva : “ Oimérõ omombaʼe guasúva pe tymba vai guasúpe ha haʼãngápe , ha oheja oñemoĩ chupe rechaukaha isyváre térã ipóre ,
hoʼáta mante hiʼári Tupã pochykue , ha oñembohasa asýta tatápe ha asúfrepe , umi Tupã remimbou marangatu ha pe Ovecha Raʼy renondépe .
Ijehasa asykue ratatĩ ojepysóne opa ára guarã , ha ndaipóri moʼãi pytuʼu ára ha pyhare umi tymba vai guasu ha haʼãnga omombaʼe guasúva ha omoĩkáva ijehe pe héra . ”
Koʼápe ojehecháta hína umi Tupã mbaʼéva pyʼa mbarete , umi ojapóva hembiapoukapy ha ndojeíri Jesúsgui !
Ha upévo ahendu peteĩ ñeʼẽ yvágagui , heʼíva chéve : “ Emoĩ kuatiáre kóva : ‘ Ovyʼaiténe umi koʼágui rire omanóva ojeiʼỹre Ñandejáragui . ’ ” “ Upéicha , -- heʼi pe Espíritu -- , haʼe kuéra opytuʼúta imbaʼapógui , hembiapo kuerakue niko oho hendive kuéra . ”
Amaʼẽ ha ahecha peteĩ arai morotĩ , ha pe arai ári oguapy peteĩ ojoguáva kuimbaʼe raʼýpe ; iñakãre akã rehegua jeguaka óro ha ipópe peteĩ kyse apã ne rãimbéva .
Ha osẽ pe tupaógui ambue Tupã remimbou , osapukái hatãva pe arai ári oguapývape : “ Eiporu pe nde kyse apã ha emonoʼõ temitỹngue ; oguahẽma ára ha pe yvy arigua temitỹ hiʼajúma ! ”
Pe arai ári oguapýva ombohasa upévo pe ikyse apã yvy ári , ha omonoʼõ pe temitỹngue yvy pegua .
Upéi ambue Tupã remimbou osẽ pe Tupao yvága peguágui , ipópe ogueraha avei peteĩ kyse apã hãimbéva .
Ha pe altárgui osẽ ambue Tupã remimbou , ipuʼakáva tatáre , ha ohenói hatã pe kyse apã oguerahávape : “ Emoinge pe nde kyse apã rãimbe , ha eikytĩ pype umi parralʼa oĩva itýpe yvy ári , péinama hiʼajupa ! ”
Upe Tupã remimbou ombohasa ikyse apã yvy ári ha oikytĩ umi parralʼa , ha upéi ohekuavo pe mbayru guasu ojehykueʼohápe , ha ohechaukáva Tupã pochy .
Umi parral ojehykueʼo pe távagui okápe , ha upe mbayrúgui osẽ tuguy , ohupytýva umi kavaju tĩnguaha peve , 300 kilómetro ojepyso .
Ahecha pe árare ambue mbaʼe rechaukaha tuicháva ha ñane mopirĩva : 7 Tupã remimbou , 7 sarambi vai guasu ouvétava reheve , umíva ndive oguahẽ huʼãme Tupã pochy .
Ahecha avei peteĩ yguasu ojoguáva kristal ojeheʼáva tatáre ; ha ijypýpe oñemboʼy , árpa omeʼẽ vaekue chupe Tupã reheve umi ipuʼaka vaekue ku tymba vai guasu ha haʼãngáre , ha pe héra jepapahávare .
Ha opurahéi hikuái ku Moisés Tupã remimbiguái purahéi , ha pe Ovecha Raʼy purahéi . Ha heʼi : “ Tuicha ha hechapyrãopa rejapo vaekue , ore Jára , Tupã ipuʼakapáva ; naikarẽi ha añetegua memende rape kuéra , nde , opa tetã ruvicha guasu !
Máva piko ndokyhyjéi chénende hegui , ore Jára ? Avápa na nde rerohorýi chéne ? Nde ñoite ne marangatu ; opa tetã oúta nde rerohorývo , rembojekuaa rupi ne rembipota . ”
Kóva rire amaʼẽ ha ahecha yvágape ojepeʼa peteĩ Tupao , pe Tupã ñeʼẽ meʼẽ renda .
Upe tupaógui osẽ umi 7 Tupã remimbou ogueraháva umi 7 sarambi vai guasu . Oñemonde hikuái líno ipotĩ ha overávape , ha ipytiʼáre peteĩ jokuaha óro .
Peteĩva umi irundy oikovévagui , omeʼẽ peteĩ-teĩ umi 7 Tupã remimboúpe peteĩ kópa óro henyhẽva Tupã , opa ára oikovéva , pochýgui .
Ha upe Tupao henyhẽ tatatĩgui , oúva Tupã puʼakapágui , ha avave ndaikatúi oike pype opa peve umi 7 sarambi vai guasu ogueraháva umi 7 Tupã remimbou .
Ahendu peteĩ ñeʼẽ ne ratãva osẽ pe tupaógui , heʼi umi 7 Tupã remimboúpe : “ Tapeho ha pemonandi yvy ári umi 7 mbayru henyhẽva Tupã pochýgui . ”
Pe Tupã remimbou peteĩha oho omonandi imbayru yvy ári ; ha opa yvypórare , ogueraháva ijehe pe tymba vai guasu mbaʼe rechaukakue ha omombaʼe guasúva haʼãnga , osẽ peteĩ ai guasu hasy etereíva .
Pe Tupã remimbou mokõiha omonandi imbayru yguasu ári , ha pe ýgui oiko tuguy , peteĩ yvypóra ojejuka vaekuéicha , ha omano opa oikove vaekue upe yguasúpe .
Pe Tupã remimbou mbohapyha omonandi imbayru umi ysyry ha yvu kuéra ári , ha oikopa tuguy ramo .
Upéi ahendu pe Tupã remimbou ypegua heʼi ramo : “ Nde reko jojáguipéicha reporombojovake . Há Tupã marangatu , haʼéva ha haʼe vaekuéva .
Haʼe kuéra niko oñohẽ vaekueumi ne mbaʼéva ruguy , ha umi ne maranduhára ruguy , ha ágã remeʼẽ chupe kuératuguy hoʼu haguã . Ojuhu oipota vaekue ! ”
Ahendu avei ambuépe pe altar guive heʼi ramo : “ Upéicha , há Ore Jára , Tupã ipuʼakapáva , nde reporombojovake , añete ha teko joja reheve . ”
Pe Tupã remimbou irundyha omonandi imbayru kuarahy ári , ha oñemeʼẽ kuarahýpe puʼaka ohapy haguã yvypórape .
Ha maymáva okái vaipaite ; ha ndojevýi Tupã gotyo , ha ndoguerohorýi pe sarambi vai guasúre ipuʼakávape , heʼi katu hese hikuái ñeʼẽ kyʼa .
Pe Tupã remimbou 5ha omonandi imbayru pe tymba vai guasu guapyháre , ha hetã opyta pytũmbýpe . Ha oisuʼu ikũ nguéra teko asýpe ;
ha upéicha ramo jepe ndohejái pe mbaʼe vai apo , umi ijaipágui ha imbaʼe rasyeta rupi , heʼi katu hikuái heta mbaʼe vai Tupã yvága járare .
Pe Tupã remimbou 6ha omonandi imbayru ysyry guasu Éufrates ári , ha hypa ombohasa haguã umi mburuvicha guasúpe , oúva kuarahy resẽ guio .
Ahecha pe teju jagua , pe tymba vai guasu , ha pe maranduhára japu jurúgui , osẽ ramo mbohapy espíritu ikyʼáva , juʼi ramo guáicha .
Umíva hína Aña espíritu , ojapóva mbaʼe hechapyrãva ha osẽ ombyaty opa mburuvicha guasu yvy arigua , pe Tupã ipuʼakapáva ñorãirõha árape guarã .
“ Pemaʼẽ , che aju mondaháicha . Ovyʼaiténe opayhápe oikóva , ha oguereko ijehe ijao , oikoʼỹ haguã opívo ha otĩ pe ijopívo hague . ”
Ha ombyaty hikuái umi mburuvicha guasúpe , peteĩ hendápe hérava hebréo ñeʼẽme Armagedón .
Pe Tupã remimbou 7ha omonandi imbayru yvytúre , ha pe yvága pegua Tupao guive osẽ peteĩ ñeʼẽ hatã oúva pe guapyhágui , heʼíva : “ Oĩma ! ”
Ha upévo oĩ ára vera , ñeʼẽ , ha ára sunu , ha oiko peteĩ yvy ryrýi tuichavéva opa yvy ryrýi oiko vaekuégui , oiko ypy guive yvypóra ko yvy ári .
Pe táva guasu oñembojaʼo mbohapy hendápe , ha táva oĩva guive ko yvy ári hoʼapa ; ha Tupã imanduʼa táva Babilóniare , hoʼuka haguã chupe kaguýicha pe ñenupã haʼe omondóva chupe ipochýgui .
Umi yvy y mbyte rupi oĩva ha opa umi yvyty oñehundipa .
Ha yvatégui hoʼa yvypóra kuérare amandáu guasu-guasu ipohýiva 30 kílo rasa , ha umi yvypóra heʼi heta mbaʼe vai Tupãre , pe sarambi vai guasu amandáu reheveguáre , ñenupã tuicha etereíva niko upéva .
Peteĩva umi Tupã remimbou oguerekóva umi 7 mbayru , ou ha heʼi chéve : “ Eju , ahechaukáta ndéve pe kuña reko vai guasu ñenupã , oguapýva hína y ári .
Mburuvicha guasu kuéra yvy arigua ojeity teko vaípe hendive , ha yvypóra maymáva okaʼu kaguýpe guáicha upe teko vaípe . ”
Upéi , pe Espíritu rupive , Tupã remimbou che reraha yvy ojeikoʼỹhápe . Upépe ahecha peteĩ kuña , peteĩ tymba vai guasu pytã ári , hetére henyhẽ ñeʼẽ kyʼa ojeʼéva Tupãre , ha 7 iñakã ha 10 hatĩ .
Upe kuña oñemonde ao pytãite ha pytãvape , ha ojegua órope , itavera ha pérlape . Oguereko ipópe peteĩ mbayru óro , henyhẽva heta mbaʼe ñane mbojeguarúva ha umi teko vai reheguágui ;
ha ogueraha isyváre peteĩ téra heko ñemíva : “ Pe Babilonia guasuete , kuña reko vai ha opa mbaʼe ñane mbojeguarúva ko yvy ári sy .
Upéi ahecha kuaa pe kuña okaʼuha Tupã mbaʼéva , ha umi ojejuka vaekue Jesúspe oikuaauka haguére ruguýpe . Ahechávo chupe che pirĩmba .
Upévo upe Tupã remimbou heʼi chéve : “ Mbaʼére piko ne pirĩmba ? “ Amombeʼúta ndéve pe ñemihamegua heʼiséva ha pe kuña ha pe tymba vai guasu ogueraháva chupe hiʼári , umi 7 iñakã ha umi 10 hatĩ .
Pe tymba vai guasu rehecha vaekue haʼe peteĩ oikove vaekue yma , ha ndaipóri véima ; osẽta jepe pe yvykua pypukúgui oñehundiete haguã . Umi yvypóra , héra oĩʼỹva kuatiañeʼẽ tekove rehe guápe oiko ypy guive ko yvy , ipirĩmbáta ohechávo ko tymba vai guasu yma oikove vaekue ha koʼágã ndaipóri véimava , ha ou jeýtava .
Koʼápe ojehecháta mávapa iñarandu ha imbaʼe kuaa : Umi 7 akã heʼise 7 yvyty pe kuña oguapyha ; ha umi akã avei heʼise 7 mburuvicha guasu .
Umi mburuvicha umívagui , hoʼáma 5 ; peteĩ oime koʼágã oisãmbyhy tetã , ha pe ambue katu neʼĩra gueteri ou . Ha ágã ou vove ko ipaha pegua , ndahiʼare moʼãi .
Pe tymba vai guasu yma oikove vaekue ha ndaipóri véimava , upéva hína pe 8ha , umi 7 rehegua jepe avei hína haʼe , ha oho oñehundi etévo .
Umi 10 hatĩ rehecha vaekue , 10 mburuvicha guasu hína , neʼĩrava gueteri oñepyrũ oisãmbyhy , ha peteĩ óra , pe tymba vai guasu ndive , ipuʼakáta mburuvicha guasúicha .
Umi 10 mburuvicha guasu oĩ peteĩ ñeʼẽme ha omeʼẽta ipuʼaka ha mburuvichaha reko oguerekóva pe tymba vai guasúpe .
Oñorãirõta hikuái pe Ovecha Raʼy ndive ; ha pe Ovecha Raʼy ipuʼakáta hese kuéra , oguerekóvo hendive umi Tupã ohenói ha oiporavo vaekue , ha heko jojáva , pe Ovecha Raʼy haʼégui Ijára Jára jey , ha mburuvicha guasu ruvicha guasu . ”
Pe Tupã remimbou heʼi avei chéve : Umi y rehecha vaekue , oguapyhápe pe kuña reko vai , táva hína , yvypóra , ñeʼẽ ha tetã nguéra .
Ha umi 10 tymba vai guasu ratĩ rehecha vaekue , ndaijaʼe moʼãi pe kuña reko vaíre , ha oheja reíta ha opívo ; hoʼúne hikuái pe hete roʼo ha ohapýne tatápe .
Tupã omoĩ chupe kuéra ipyʼápe ojapo haguã pe haʼe oipotáva : oñemoĩta hikuái peteĩ ñeʼẽme ojapo haguã mburuvicha pe tymba vai guasúgui , oiko peve Tupã heʼi vaekue .
Pe kuña rehecha vaekue niko hína , pe táva guasu ipuʼakáva mburuvicha guasu kuéra yvy ariguáre . ”
Kóva rire , ahecha ambue Tupã remimbou oguejýva yvágagui ; tuicha imburuvicha reko reheve ha ko yvy ojehesapepa imimbikuépe .
Hatã osapukái : “ Hoʼáma , hoʼáma Pe Babilonia guasuete ! Oiko chugui mbaʼepochy róga , opaichagua espíritu kyʼarekoha , opaichagua guyra kyʼaha tymba ikyʼávaha ñane mbojeguarúva rupa !
Opa tetã niko okaʼu , kaguy peguáicha heko vaípe ; mburuvicha guasu kuéra yvy ariguaheko vaipa hendive , ha umi ñemuhára yvy ariguaoñemombaʼe reta joaumi haʼe omombopa reívagui . ”
Ahendu jey yvága guive ambue heʼíva : “ Pesẽ pe táva guasúgui , peẽ che tavaguáva , ani haguã peikeumi hembiapo vaípeha ani haguã pende rupytyʼỹisarambi vai guasu .
Iñangaipa kuerakue nikoyvága peve ijatyha Tupã ohecha kuaaumi heko añangue .
Pemeʼẽ chupe umi haʼe voiomeʼẽ vaekue umi ambuépe . Pembojoyvy chupeumi haʼe ojapo vaekue . Pembojeheʼa omboyʼu vaerãimbaretevéva umi haʼeombojeheʼa vaekuéguiambue kuérape guarã .
Peipyʼapy ha pembohasa asy , haʼe oñemombaʼe guasu haguéicha , ha omombopa rei haguéicha . Heʼi niko hína ipyʼapýpe : ‘ Ápe aime , mburuvicha guasukuña vaicha , ndahaʼéi imenaveʼỹmavaha ndahasa asy moʼãi . ’
Upévare peteĩ araitépeoúta chupe teko asyeta : mano , jepyʼapy ha ñembyahýi , ha ojehapýne tatápe , ipuʼakapágui pe Tupãoinupãva chupe . ”
Umi mburuvicha guasu oñemboheko vaipa vaekue ha vyʼápe oiko vaekue hendive , hasẽ ha ojaheʼóta hese , ohechávo pe tatatĩ opuʼãva jehapy guasúgui .
Opyta mombyrýta hikuái okyhyjégui iñenupãgui , ha heʼíta : “ Aichejáranga nde , táva guasu Babilonia , táva ipuʼakapáva ! Péina sapyʼaitépe oguahẽne ñenupã . ”
Ñemuhára kuéra yvy arigua avei hasẽ ha ojaheʼóta pe táva guasúre , ndaipóri moʼã véimagui imbaʼérepy ojogua vaerã :
umi óro , pláta , itavera , pérla , aorã ipererĩ ha isỹiva , pytãite ha pytãva ; opaichagua yvyra hyakuã porãva ; heta mbaʼe marfil , yvyra porã , vrónse , hiérro ha ita morotĩgui ojejapo vaekue ;
kanéla , tembiʼu mohyakuãha ; insíenso , mbaʼe ryakuã porã ha aysy ; kaguy , ñandyry , huʼitĩ porã ha trígo ; tymba oñemombaʼapo vaerã , ha tembiguái jepeve , yvypóra rekovéva .
Ha heʼíta hikuái pe táva guasúpe : “ Ndereguereko véima umi yvahete vaekue ndéve ; opa ára guarãmandereguereko moʼãvéi , umi jegua ha mbaʼe reta ! ”
Umi oñemu vaekue koʼã mbaʼére ha oñemombaʼe reta pe táva guasu rupi , mombyry opytáta okyhyjégui iñenupãgui , hasẽ ha ojaheʼóta ,
ha heʼíta hikuái : “ Tojererekóke pe táva guasu ! Haʼete umi kuña oñemondévaao líno pererĩ porãme , pytãite ha pytãva , ombojeguapáva pérlaha ita vera .
Ha sapyʼaitépe opaumi mbaʼe reta ! ” Umi ygára sãmbyhyha ha umi oikóva pe y rembeʼy rupi , umi ygárape ombaʼapóva ha umi ojehekáva yguasúpe , opyta mombyry ,
ha ohechávo tatatĩ opuʼãva pe táva guasúgui , osapukái joa : Mbaʼe táva guasúpa oiméne ikatu ñambojoja kóvare ?
Ha oñohẽ hikuái yvykuʼi iñakãre , hasẽ ha ojaheʼo , ha heʼi : “ Aichejáranga ko táva guasu ! Ipype oñemombaʼe retaumi oguereko vaekue ygára guasu . Ha sapyʼaitépe oñehundipa ! ”
Ha nde , yvága , evyʼákepe táva guasu rupi , ha pevyʼáke peẽ Tupã mbaʼéva , apóstol ha maranduhára , Tupã niko , oinupãvo , pene mboheko joja .
Upévo , peteĩ Tupã remimbou ipuʼakapáva ohupi peteĩ ita , haʼetéva ita apuʼa guasu avati monguʼiháre oĩva , ha opoívo pe yguasúpe , heʼi : “ Péicha reʼáta hína , nde Babilonia , táva guasu , ha arakaʼevémanderejehecha moʼãvéi .
Arakaʼevéma umi nde okárenoñehenduvéi vaerã , árpa , mimby ha turu pu , ha ndaipóri moʼã véimambaʼeveichagua ombaʼapóva , ha noñehendu moʼã véimape ita avati monguʼiha ryapu .
Arakaʼevémana nde resape moʼãvéimbaʼe rendy , ha noñehendu moʼã véimaku ñemenda rehegua ayvu , jepevénte umi ne ñemuhára , tuichavéva yvy arigua vaekue , ha opa tetãme rembotavyumi nde paje apópe .
Upe táva guasúpe nikoojejuhu vaekue umi maranduhára , ha umi Tupã mbaʼévaha opa yvy ári ojejuka vaekueruguy . ”
Kóva rire , ahendu heta oñeʼẽ joáva yvágape , heʼíva : “ Aleluya ! Ñepysyrõ , vyʼapavẽ ha puʼakañane Tupã mbaʼe .
Haʼe oporombojovakeañetehápe ha heko joja , oinupã niko pe kuñareko vai guasuetépeomongyʼáva heko vaípeopa yvypórape ; omyengovia pype , umi Tupã rembiguái mano . ”
Upéi heʼi jey hikuái : “ Aleluya ! Hatatĩngue opa áraojupi vaerã . ”
Ha umi 24 karai myakãhára ha umi irundy oikovéva ojayvy yvy peve ha omombaʼe guasu Tupãme , oĩva hína iguapyhápe . Ha heʼi hikuái : “ Amén ! ” “ Aleluya ! ”
Pe guapyha guive oñehendu upe jave peteĩ ñeʼẽ heʼíva : “ Pemombaʼe guasuñane Tupãme , peẽ michĩ ha tuicháva , peẽ hembiguái kuérapeẽ chugui pekyhyjéva , ha pemombaʼéva chupe . ”
Ahendu avei peteĩ mbaʼe ojoguáva heta yvypóra ñeʼẽme , ku y hoʼáva yvatégui ryapúicha ha ára sunu hatãicha , heʼíva : Aleluya ! Oñepyrũ oisãmbyhy Ñandejára , ñane Tupã ipuʼakapáva .
Javyʼa ha ñande rorýkeha vyʼápe ñamombaʼete chupe , oguahẽ niko árape Ovecha Raʼy omendávo . Hembireko oñembosakoʼíma :
Ojeheja chupe oñemondelíno pererĩgui , ipotĩ ha overávaupe líno niko hínaumi Tupã mbaʼévareko joja .
Pe Tupã remimbou heʼi chéve : “ Emoĩ kuatiáre : ‘ Ovyʼaiténe umi ohóva pe Ovecha Raʼy menda karu guasuhápe . ’ ” Ha heʼive : “ Koʼãva haʼe Ñandejára Ñeʼẽ añetegua . ”
Añesũ pe Tupã remimbou renondépe , amombaʼe guasu haguã chupe , haʼe katu heʼi chéve : “ Ani rejapo upéicha , che niko Tupã rembiguái , nde ha ne pehẽngue kuéraicha , jeroviápe omombaʼéva Jesús ñeʼẽngue . Emombaʼe guasu Tupãme ! ” Upe Jesús ñeʼẽngue niko pe omoarandúva umi maranduhárape .
Ahecha pe ára ojepeʼáva , ha ojekuaa peteĩ kavaju morotĩ , ha pe hiʼarigua héra Heko jeroviaháva ha Añeteguáva , teko jojápe niko oisãmbyhy ha ojapo ñorãirõ .
Umi hesa overa tata rendýicha . Heta akã rehegua jeguaka iñakãre ha oguereko ijehe peteĩ téra haʼe mante oikuaáva .
Oñemonde ao huguypávape , ha héra : Ñandejára Ñeʼẽ .
Oho hapykuéri umi yvága pegua ñorãirõhára , oñemondéva líno pererĩ , morotĩ ha ipotĩvape , kavaju morotĩ ári .
Ijurúgui osẽ peteĩ kyse puku hãimbéva , oikutu haguã ipype tetã nguérape . Oisãmbyhýta chupe kuéra pyapy mbaretépe . Ha haʼete opyrũta umi parralʼáre oñami haguã kaguýicha Tupã ipuʼakapáva pochy pohyikue .
Ijahoja ha hetyma ári ojehai ñeʼẽ heʼíva : “ Mburuvicha guasu ruvicha guasu ha mbaʼe Jára . ”
Ha ahecha peteĩ Tupã remimbou , oñemboʼýva kuarahýpe , osapukái hatã umi yryvúpe , oveve joáva árare : “ Peju ha peñembyaty Tupã karu guasurã ,
peʼu haguã mburuvicha guasu , ñorãirõhára ruvicha ha kuimbaʼe pyʼa guasu roʼo , kavaju ha hiʼarigua roʼo , opavave roʼo : iñakãsãʼỹva ha tembiguái , michĩ ha tuicháva roʼo . ”
Ahecha pe tymba vai guasu ha mburuvicha guasu kuéra yvy ári guápe , iñorãirõhára aty reheve , oñembyaty vaekue oñorãirõ haguã pe kavaju morotĩ arigua ha iñorãirõhára aty ndive .
Pe tymba vai guasu oñemyakãsã , pe maranduhára japu ndive , ojapo vaekue henondépe mbaʼe hechapyrãva . Umi mbaʼe hechapyrãva rupi , upe maranduhára japu ombotavy raʼe umi omoĩka vaekue ijehépe pe tymba vai guasu mbaʼe rechaukaha ha omombaʼe guasu vaekue haʼãnga . Upévo pe tymba vai guasu ha pe maranduhára japu oñemombo hekove reheve tatápe , okaihápe azufre .
Ha umi ambue katu ojejuka pe kyse puku osẽvape kavaju arigua jurúgui , ha umi yryvu hyguãtãmba hoʼo kuerakuépe .
Ahecha peteĩ Tupã remimboúpe oguejy ramo yvykua pypuku rokẽ peʼaha reheve ha peteĩ kadéna nde tuicháva reheve ipópe .
Upe Tupã remimbou oñapytĩ pe teju jaguápe , pe mbói yma , haʼéva Aña ha Sataná , ha ojokua upépe mil áño .
Omombo pe yvykua pypukúpe , ha upépe omboty , ha omoĩ pe okẽre peteĩ mbaʼe rechaukaha ani haguã ombotavy tetã nguérape ohasa peve upe mil áño , upe rire ojepoi vaerã chugui sapyʼami .
Ahecha heta guapyha ha ipype kuéra umi oñemoĩ vaekue mburuvicha ramo oporombojovake haguã . Ahecha avei umi oñeñakãʼo vaekue ánga , ojerovia haguére Jesús ñeʼẽre ha Tupã marandúre . Umíva nomombaʼe guasúi vaekue pe tymba vai guasu ha haʼãngápe , ha ndohejái vaekue oñemoĩ hese kuéra imbaʼe rechaukaha isyváre térã ipóre , ha ahecha oikove jey hague ha oisãmbyhy hague Cristo ndive mil áño .
Umi ambue omano vaekue katu , ndoikovevéi pe 1.000 áño rire peve . Kóva haʼe pe jeikove jey tenondegua .
Ovyʼaiténe umi tenondete oikove jey vaekue , umíva hína umi Tupã mbaʼéva ! Pe ñemano mokõiha ndaipuʼaka kuaái hese kuéra , haʼe kuéra Tupã ha Cristo paʼíta , ha oisãmbyhýta hendive mil áño peve .
Ohasávo umi mil áño , ojepoíta Satanágui ojejopyhágui ,
ha osẽta ombotavy tetã nguérape yvy tuichakue , Gog ha Magógpe , ha iñorãirõhára aty kuéra , hetáva yguasu pegua yvykuʼícha , oñembyatýta ñorãirõrã .
Ha ou hikuái yvy ipyháichare ha omongora umi Tupã mbaʼéva oĩha , ha pe táva guasu haʼe ohayhúva . Ha hoʼa tata yvágagui ha ohapypaite .
Ha pe Aña , ombotavy vaekue chupe kuéra , oñemombo tata hendyhápe azufre , oñemombo haguépe avei pe tymba vai guasu ha pe maranduhára japu . Upépe haʼe kuéra oñembohasa asy vaerã opa ára guarãma .
Ahecha peteĩ guapyha morotĩ tuicháva ha pype oguapýva . Henondégui okañymbaite yvy ha yvága , ha mamove ndojehechavéi .
Ha umi omano vaekue , michĩ ha tuicháva , oñemboʼy joa pe guapyha renondépe ; ha ojepeka umi kuatiañeʼẽ , ha avei ambue kuatiañeʼẽ , pe kuatiañeʼẽ jeikove rehegua . Umi omano vaekue oñembojovake hembiapo kuerakue rekoitépe ha umi mbaʼe oĩvare umi kuatia ñeʼẽme .
Pe yguasu omeʼẽ umi omanóva ipypegua , ha pe omanóva retã omeʼẽ avei ; ha maymáva oñembojovake , peteĩ-teĩ hembiapo kuerakue ojerureháicha .
Upéi pe omanóva retã oñemombo pe tata rupápe . Pe tata rupa niko hína ñemano mokõiha .
Ha upépe oñemombopa umi ndoguerekóiva héra pe jeikove rehegua kuatia ñeʼẽme .
Upéi ahecha peteĩ ára ipyahúva ha peteĩ yvy ipyahúva ; pe ára tenonde guare ha pe yvy tenonde guare niko ndaipóri véima , ha upéicha avei pe yguasu .
Ahecha pe táva marangatu , Jerusalén pyahu , oguejy pe yvágagui , Tupã renondégui . Oñemonde tembirekorãicha oñemondéva imenarãme .
Ha ahendu peteĩ ñeʼẽ hatã osẽva pe guapyhágui , ha heʼíva : Koʼápe hína pe Tupã oikoha yvypóra kuéra ndive . Oikovéta hendive kuéra ha haʼe kuéra itavagua marangatúta , ha Tupã voi oĩta hendive kuéra Itupã ramo .
Omokãta hesay kuéra , ndaipóri moʼã véima ñemano , tasẽ , jaheʼo ha mbaʼe mbyasy ; opa oĩ vaekue yma niko ndaipóri véima .
Pe guapyhápe oĩva heʼi : “ Che ajapo pyahu jey opa mbaʼe . ” Ha heʼi avei : “ Emoĩ kuatiáre , koʼã ñeʼẽ niko añetegua ha ikatu ojejerovia hese . ”
Upéi heʼi chéve : “ Oĩma . Che hína pe alfa ha pe oméga , pe iñepyrũha ha ipaháva . Ijyuhéivape reiete amboyʼúta jeikove rehegua yvúgui .
Pe osẽ porãva oguerekóta opa koʼã mbaʼe che rembirejakue ramo ; ha che haʼéta Itupã ha haʼe che raʼýta .
Umi ipyʼa mirĩva katu , umi ojeroviaʼỹva , umi oporombojeguarúva , oporojukáva , heko kyʼáva , umi ojapóva paje , omombaʼe guasúva taʼãnga , ha opa umi ijapúva , umíva ohóta hoʼa pe asúfre rupa ratápe , ñemano mokõiháva hína . ”
Ou peteĩva umi 7 Tupã remimbou oguerekóva 7 mbayru peteĩ-teĩ ipópe kuéra , henyhẽva umi 7 sarambi vai guasu oikótava ipahávo , ha heʼi chéve : “ Eju , ahechaukáta ndéve pe tembirekorã , pe Ovecha Raʼy rembireko . ”
Ha pe Espíritu che reraha peteĩ yvyty tuicha ha ijyvatévape , ha ohechauka chéve pe táva guasu marangatu Jerusalén , oguejýva yvágagui , Tupã renondégui .
Pe táva guasu overa Tupã mimbikuépe ; pe ivera haʼete ita veráicha , diamánteicha , hesakã cristálcha .
Pe táva guasu jerére oĩ peteĩ korapy jere tuicha ha ijyvatéva , 12 hokẽva , ha peteĩ-teĩ okẽme oĩ peteĩ Tupã remimbou . Umi okẽre ojehai umi 12 Israel ñemoñare aty réra .
Mbohapy okẽ omaʼẽ kuarahy resẽ gotyo , mbohapy yvate gotyo , mbohapy yvy gotyo , ha mbohapy kuarahy reike gotyo .
Pe táva guasu korapy yvate oguereko 12 ita ipyenda ramo , ojehaiha umi 12 ovecha raʼy apóstol réra .
Pe Tupã remimbou oĩva che ndive oguereko peteĩ mbaʼe raʼãha óro , ohaʼã haguã pe táva guasu , hokẽ kuéra ha ikorapy jere .
Pe táva guasu ijyke irundy , ipukukue ha ipykue peteĩcha . Pe Tupã remimbou ohaʼã pe táva tuichakue : oguereko 2.200 kilómetro . Ipukukue , ijyvatekue ha ipykue peteĩcha .
Upéi ohaʼã pe ikorapy jere : ohupyty 65 métro , yvypóra ñehaʼãháme , pe Tupã remimbou ohaʼãháicha hína .
Upe korapy yvate diamánte guiguare , ha pe táva guasu katu óro ikyʼaʼỹ etéva , haʼete ku mbaʼe resakã isỹi porãva .
Pe korapy jere pyenda ojegua opaichagua ita verápe : pe peteĩha , diamánte ; mokõiha , safíro ; mbohapyha , ágata ; irundyha ita hovy ;
Pe 5ha , ónise ; 6ha , ita vera pytã ; 7ha , krisólito ; 8ha , verílo ; 9ha , topásio ; 10ha , krisoprása ; 11ha , hasínto ; ha pe 12ha katu amatísta .
Umi 12 okẽ ijapo pyre 12 pérlagui ; peteĩ-teĩ okẽ , peteĩ pérla . Ha pe oka ojeguataha tuichavéva upe táva pegua , óro ikyʼaʼỹva , mbaʼe resakãicha .
Upe távape ndahechái Tupao , Ñandejára voi niko , Tupã ipuʼakapáva , haʼe peteĩ Tupao , ha avei pe Ovecha Raʼy .
Upe táva guasu noikotevẽi kuarahy ha jasýre ohesape vaerã chupe , ohesapégui chupe Tupã mimbikue , ha pe imbaʼe rendy katu pe Ovecha Raʼy .
Tetã nguéra oguatáta añetegua rendýpe , ha mburuvicha kuéra yvy arigua omeʼẽmbáta chupe imbaʼe retakue .
Hokẽ nguéra noñemboty moʼãi arakue , ha ipype ndaipóri moʼãi pyhare .
Oñemeʼẽta chupe tetã nguéra mimbikue ha imbaʼe retakue .
Ha arakaʼeve ndoike moʼãi mbaʼeve ikyʼáva , ha avave ojapóva mbaʼe oporombojeguarúva térã oporombotavýva . Umi oguerekóva héra pe Ovecha Raʼy jeikove rehegua kuatiápe mante oikéta upépe .
Pe Tupã remimbou ohechauka chéve peteĩ ysyry potĩ , henyhẽva jeikove rehegua ýgui . Hesakã satĩ asy , ha osẽ Tupã ha Ovecha Raʼy guapyhágui .
Pe oka ojeguataha tuichavéva mbytépe ha pe ysyry rembeʼy jovaivépe , okakuaa pe yvyra jeikove rehegua , oñembotývo jasy jere hiʼáva jepi , heʼise hiʼaha 12 peteĩ áñope ; ha upe yvyra rogue iporã tetã nguéra oñepohano haguã .
Ndaipóri moʼã véima upépe mbaʼeve ojeharu vaerã . Tupã ha Ovecha Raʼy guapyka oĩta pe táva guasúpe , ha hembiguái kuéra omombaʼe guasúta chupe .
Ojehecháta hikuái hova , ha héra oĩta isyváre kuéra .
Upépe ndapyhare moʼãi , ha umi upépe oikóva noikotevẽ moʼãi mbaʼe rendýre ha kuarahy rendýre , Tupã , Ñandejára , oporohesapéta , ha haʼe kuéra oisãmbyhýta opa ára peve .
Pe Tupã remimbou heʼi chéve : “ Koʼã ñeʼẽ koʼãva añetegua meme ha ikatu jajerovia hese . Ñandejára , pe Tupã omoarandúva maranduhára kuérape , omondo hembiguái ohechauka haguã hembiguái kuéra yvy ári guápe mbaʼépa ojehúta vokoieténte . ”
“ Voi ajúta ! Ovyʼaiténe umi ohendúva pe tenondeve rehegua marandu , oĩva ko kuatia ñeʼẽme ! ”
Che , Juan , ahecha ha ahendu koʼã mbaʼe . Ha ahecha ha ahendu rire , añesũ vaekue pe Tupã remimbou ohechauka vaekue chéve renondépe , amombaʼe guasu haguã .
Haʼe katu heʼi chéve : “ Ani rejapo upéicha , che niko Tupã rembiguái , nde ha ne pehẽngue maranduhára kuéraichante avei , ha umi iñeʼẽ rendúva opa mbaʼe oĩvape ko kuatia ñeʼẽme . Emombaʼe guasu Tupãme . ”
Ani resella ko tenondeve rehegua marandu oĩva ko kuatia ñeʼẽme , oguahẽma hína ára oiko haguã .
Eheja pe iñañávape toiko ohóvo pe heko añáme , ha pe tekove kyʼa toikónte hína mbaʼe kyʼápe ; pe ipyʼa porãva katu tojapónte ohóvo mbaʼe porã , ha pe imarangatúva taimarangatu marangatuve ohóvo .
“ Upéicha , voi ajúta , ha aguerúta jopói ameʼẽ vaerã peteĩ-teĩme , hembiapokue rekoitépe .
Che hína pe alfa ha pe oméga , pe tenonde ha tapykue pegua , iñepyrũha ha ipaháva . ”
Ovyʼaiténe umi ojohéiva ijao hoʼu kuaa haguã pe jeikove rehegua yvyraʼa ha ikatu oike pe táva guasu rokẽ rupi .
Okápe opytáta umi heko vaíva , umi oikóva ojapo paje , umi heko tieʼỹva , umi oporojukáva , umi omombaʼe guasúva taʼãnga ha opa umi ohayhu ha ojapóva ñeporombotavy .
“ Che , Jesús , amondo vaekue che remimbou heʼívo koʼã mbaʼe opa umi che iglésiape . Che hína David ñemoñare . Che haʼe pe mbyja koʼẽ omimbipáva . ”
Espíritu Santo ha pe Ovecha Raʼy rembireko , heʼi : “ Eju ! ” Ha pe ohendúva teʼi : “ Eju ! ” Ha pe ijyuhéi ha hoyʼuséva , tou ha toyʼu reiete pe jeikove rehegua ýgui .
Opa ohendúvape ko tenondeve rehegua marandu kuatiañeʼẽ , haʼe : Oimérõ ombojoʼáva koʼã mbaʼe , Tupã ombojoʼáne chupe koʼã sarambi vai guasu oĩva ko kuatiápe .
Ha oimérõ oipeʼáva ko tenondeve rehegua marandúgui , oĩva ko kuatiápe , Tupã oipeʼáta chugui imbaʼéva pe jeikove rehegua yvyrágui , ha pe táva marangatúgui , ha opa mbaʼe ko kuatiápe ojehaiháicha .
Pe koʼã mbaʼe omombeʼúva , heʼi : “ Upéicha , eju pyaʼe . ” Amén ! Eju , ore Jára Jesús !
Ñandejára Jesús tohekuavo ipytyvõ opavave ári . Amén .
