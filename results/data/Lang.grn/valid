Heta oime umi omoĩ vaekue kuatiápe imombeʼupy opa mbaʼe ojehu vaekue ñande apytépe, 
omombeʼu haguéicha ñandéve iñepyrũha guive umi mbaʼe rechahare, ha upéi ojeʼe chupe kuéra omoguahẽ haguã ñandéve umíva rehegua marandu. 
Che avei, nde karai Teófilo, ahecha porãmbaite vaekue iñepyrũha guive, ha ajuhu porã ambohysýivo ndéve kuatiápe hekopete koʼã mbaʼe, 
reikuaa porã haguã umi mbaʼe añetegua ne mboʼe vaekue hikuái. 
Herodes mburuvicha guasúrõ guare Judápe, oiko vaekue peteĩ paʼi hérava Zacarías, paʼi ñemoñare Abías rehegua. Hembireko, hérava Isabel, Aarón ñemoñare. 
Mokõivéva heko joja Tupã renondépe, ha ojapóva hekópe Ñandejára rembipota ha hembiapoukapy. 
Nda itaʼýraiva hikuái, ndaikatúigui Isabel imemby. Upéi ave, mokõivéva ituja itereíma. 
Peteĩ jey, pe paʼi aty omyakãva Zacarías, hembiaporã guahẽ jave hína Tupaópe, Tupã renondépe, 
ojapoháicha paʼi kuéra, Zacarías oike pe koty marangatúpe ohapývo insiénso Tupã renondépe. 
Otĩmbo aja pe insiénso opavave okápe oñemboʼe joa. 
Upe javete ojehechauka sapyʼa Zacaríaspe peteĩ Ñandejára remimbou, oñemboʼy pe altar insiénso ojehapyha akatúavo. 
Ohechávo pe Tupã remimboúpe, Zacarías opyta ijurujái ha okyhyjeterei. 
Pe Tupã remimbou katu heʼi chupe: -- Zacarías, ani rekyhyje. Tupã ohendu ne ñemboʼe. Ne rembireko Isabel imembýta, ha rembohérata Juan. 
Nde revyʼaitereíta, ha heta oiméta oguerohorýva nde raʼy ou hague yvy ári. 
Nde raʼy mbaʼe guasúta Ñandejára renondépe. Haʼe ndoʼu moʼãi kaguy térã kaguy yvaguigua, ha Espíritu Sántogui henyhẽta, ko yvy ári ou mboyve guive. 
Haʼe rupi heta Israelgua ojevýta Tupã Ijárape. 
Juan oúta Ñandejára renonderã, Elías espíritu ha ipokatu reheve, omoingo porã haguã túva kuéra taʼýra kuéra ndive, ha umi iñeʼẽ renduʼỹva oikuaa haguã mbaʼéichapa iñeʼẽ rendu vaerã. Ha péicha ombosakoʼíta Israel guápe ojerovia haguã Ñandejára rehe. 
Zacarías oporandu pe Tupã remimboúpe: -- Mbaʼéicha piko aikuaa porãta upéva? Ché che tujáma ha che rembireko ave iguãiguĩma. 
Tupã remimbou heʼi chupe upépe: -- Che hína Gabriel, aiméva Tupã renondépe. Haʼe che mbou ameʼẽ haguã ndéve ko marandu porã. 
Ha koʼágã, ndereroviái haguére koʼã mbaʼe haʼéva ndéve, ne ñeʼẽngúta, oikopa peve opa mbaʼe. 
Upe aja, opavave ohaʼarõva okápe Zacaríaspe, oporandu joa ojupe mbaʼérepa hiʼareterei Tupao ryepýpe. 
Ha osẽvo, Zacarías ndaikatúi oñeʼẽ chupe kuéra. Upépe ohecha kuaa hikuái oiméne haguã imbaʼe recha raʼe pe Tupao ryepýpe. Zacarías ipo ha iñakã mante ombovava oikuaauka haguã heʼiséva, ha péicha opyta iñeʼẽngu. 
Ha ojapopávo hembiapo, paʼi Zacarías oho hógape. 
Koʼã mbaʼe ojehu rire, hembireko Isabel hye guasu, ha 5 mése aja nosẽvéi hógagui. Heʼi ijupe: 
“Ñandejára ojapo che rehe kóicha, anive haguã avave ojahéi che rehe”. 
Ha 6 mése haguépe, Tupã omondo hemimbou Gabriélpe peteĩ táva Galiléa pegua hérava Nazarétpe. 
Upépe oiko María, peteĩ kuñataĩ marãʼỹ, omeʼẽma vaekue iñeʼẽ omenda haguã Josére, mburuvicha guasu David ñemoñare. 
Tupã remimbou oike pe María oĩháme ha heʼi chupe: -- Roguerohory, nde Tupã rembiporavo! Ñandejára oĩ ne ndive. 
María ipyʼandýi opytávo, ha oñeporandu mbaʼénepa heʼise pe maitei ne upéva. 
Tupã remimbou heʼi chupe: -- María, ani rekyhyje, Tupã nde rerohory. 
Nde rye guasúta ha ne membýta, ha pe mitã rembohérata Jesús. 
Haʼe mbaʼe guasúta ha ojeʼéta hese: “Tupã Yvatetegua Raʼy”. Ha Tupã Ñandejára ojapóta chugui mburuvicha guasu, ijypykue Davídcha. 
Haʼe oisãmbyhýta Jacob retã guápe opa árape guarã. 
María oporandu pe Tupã remimboúpe: -- Mbaʼéicha piko ojehúta upéva, ko che ndaikóiva gueteri kuimbaʼe ndive? 
Tupã remimbou katu heʼi chupe: -- Espíritu Santo oikéta nde pype, ha Tupã Yvatetegua pokatu oúta nde ári. Upévare, pe mitã oútava oñembohérata Imarangatúva ha Tupã Raʼy. 
Isabel, nde rogaguáva, imembýta avei, iguãiguĩma ramo jepe. Pe kuña ojeʼe vaekue ndaikatuiha imemby, ojapóma 6 mése hye guasuha. 
Tupãme guarã ndaipóri ikatuʼỹva. 
Aipórõ María heʼi: -- Che, Ñandejára rembiguái. Tupã tojapo che rehe pe ere haguéicha. Ha upéi, pe Tupã remimbou oho. 
Umíva umi árape, María oho pyaʼete peteĩ táva, Judá pegua yvytýpe, 
ha oike Zacarías rógape ha omomaitei Isabélpe. 
Ohendúvo pe María maitei, Isabel oñandu omýi pe mitã hyépe, ha Isabel henyhẽ Espíritu Sántogui. 
Ha upépe, oñeʼẽ hatãvo heʼi: -- Tupã nde rovasave opa ambue kuñágui, ha ohovasa ne memby! 
Máva piko che ou haguã che rendápe che Jára sy? 
Ahendúvo ne maitei, che memby omýi vyʼágui che ryépe. 
Revyʼaiténe nde rerovia vaekue oikotaha opa mbaʼe Ñandejára heʼi vaekue ñandéve. 
María heʼi: Che ánga oguerohory Ñandejára ipuʼakapávape; 
che espíritu hory Tupã,che pysyrõhára ndive 
Tupã omoĩ hesache, hembiguaimíre,ha águi rire opa áraañehenóine ovyʼáva; 
pe Ipuʼakapáva ojapóguimbaʼe guasuete che pype. Héra imarangatu! 
Tupã oiporiahurereko opa áraumi chupe omombaʼe guasúvape. 
Ipokatu oiporu,ohundi umi ojejapóva rembiapo, 
omongúi iguapyháguiumi mburuvicha guasúpe,ha ohupi heko mirĩvape. 
Omyenyhẽ mbaʼe porãguiumi iñembyahýivape,ha po nandi omondoumi imbaʼe retávape. 
Oipytyvõ hembiguái Israélpe,ha ndahesaráirioiporiahurereko haguã, 
haʼe oñeʼẽ meʼẽ haguéichañande ru kuéra ypykue Abraham ha iñemoñarépe. 
María opyta Isabel ndive mbohapy mése rupi, ha upéi oho jey hógape. 
Ha oguahẽvo ára imemby haguã, Isabel ogueru yvy ári peteĩ mitã kuimbaʼe. 
Umi hóga jereregua ha hogagua kuéra oho joa oguerohory chupe oikuaávo Ñandejára ipyʼa porãitei hague hendive. 
Ha 8 ára haguépe ogueraha hikuái pe mitãme ojeapiʼo haguã, ha omoĩse hikuái chupe itúva réra, Zacarías. 
Isy katu heʼi: -- Ahániri. Héra vaerã Juan. 
Ha umi oĩva upépe heʼi: -- Nde rogagua apytépe ndaipóri avave hérava péicha. 
Aipórõ oporandu hikuái Zacaríaspe mbaʼéichapa omboherase pe mitã. 
Zacarías ojerure peteĩ yvyra pehẽngue ohai haguã hese, ha omoĩ: “Héra Juan”. Ha maymáva opyta ijurujái. 
Upe javete Zacarías oñeʼẽ jey, ha oñemoĩ omombaʼe guasu Tupãme. 
Umi hóga jereregua opyta ijurujaipa joa, ha opa rupi pe Judá yvyty jerére oñemombeʼu pe ojehu vaekue. 
Ohendúva guive oñeporandu joa: “Mbaʼe apoharãnepa ko mitã?”. Ojehecha porã Ñandejára omoĩha hese ipokatu. 
Zacarías, pe mitã ru, Espíritu Sántogui henyhẽva oñeʼẽ, ha heʼi: 
Tojehovasa Ñandejára, Israel Tupã! Haʼe ou oguenohẽvojejopy vaígui hetã guápe! 
Péina ombou ñandévepeteĩ Ipuʼakapávañande pysyrõtavañane angaipágui,hembiguái David ñemoñare. 
Haʼe oñeʼẽ meʼẽ vaekueimaranduhára rupi 
ñande peʼatahaumi ñande rehe ijaʼeʼỹvaha ñande rayhuʼỹva pógui, 
oiporiahurerekotahaumi ñande ru ypykuépeha ndahesarái moʼãihaiñeʼẽ meʼẽmarangatúgui. 
Kóva haʼe iñeʼẽ meʼẽñande ru Abrahámpe:ohejataha ñandéve 
jaiko jakyhyjeʼỹre,ñande rehe ijaʼeʼỹvapoguypeʼỹ,jaiko haguã chupe hembijokuái ramo 
marangatu ha teko jojápe,ha ñaime haguã henondépeopa árapeve guarã. 
Nde katu, che raʼymi,opavave ne renóitape Yvatetegua maranduhára,rehótagui henonderãrembosakoʼívo hape 
reikuaauka haguã hetã guápe Tupã oheja reiha chupe kuéraopa iñangaipa,ha oguenohẽha jejopýgui. 
Ñandejára pe yvatetéguiiporiahurereko rupi,ára pyahu ogueru ñandéve, 
ohesape haguã umi oikóvapepe pytũmby guasuetépe,ha ñande reraha haguãpe pyʼa guapy rapére. 
Pe mitã okakuaa ha ipyʼa mbarete ára koʼẽre, ha oiko yvy ojeikoʼỹháre ojekuaauka peve Israelgua kuérape.
Umíva umi árape, mburuvicha guasu Augusto heʼi oñemoĩ haguã kuatiáre opavave réra. 
Ko mbaʼe kóva ojejapo Quirinio oisãmbyhy ramo guare Siria. 
Maymáva oho vaerã itávape, omoĩka haguã héra kuatiáre. 
Upévare José osẽ táva Nazarétgui, Galiléa yvy peguágui, ha oho Belénpe, Judéape, ou ypy haguépe yvy ári mburuvicha guasu David. José niko David ñemoñare. 
Oho upépe oñemoĩka haguã kuatiápe hembireko María ndive, hye guasúva hína. 
Ha upe Belénpe oĩ aja, Maríape oguahẽ ára imemby haguã. 
Ha upépe ou yvy ári imemby ypykue, omonde mitã aópe ha omoñeno peteĩ vaka karuhápe, ndaipóri niko kuri hendaguã kuéra pe óga ojepytahápe. 
Pe Belén ypýpe oiko ovecha rerekua pyharekue oñangerekóva ñúme hymba kuérare. 
Peichahágui ojechauka sapyʼa peteĩ Ñandejára remimbou ha Tupã mimbipa ojahoʼipa chupe kuéra, ha okyhyjeterei hikuái. 
Upe Tupã remimbou katu heʼi chupe kuéra: “Ani pekyhyje, aru peẽme marandu iporãva, ombovyʼátava opavavépe: 
Péina ko árape ou peẽme yvy ári, ko David távape, pe oporopysyrõva, upéva hína ku Mesías, Ñandejára voi. 
Peikuaa haguã, pejuhúta chupe oñeñuã mitã rupápe, ha oñeno pe vaka karuhápe.” 
Upe jave ojechauka hetave Tupã remimbou yvága pegua oguerohorýva Tupãme, ha heʼíva: 
Toñemombaʼe guasu Tupãme yvatete,ha taipyʼa guapy opa yvypórachupe ombohory. 
Oho jeývo yvágape umi Tupã remimbou, umi ovecha rerekua heʼi ojupe: -- Jaha aipórõ Belénpe jahecha haguã pe ojehúva, ha upe Ñandejára ñane momarandu hague. 
Oho pyaʼete hikuái ha ojuhu María ha Josépe, ha pe mitãme oñeno hína pe mymba karuhápe. 
Ohechávo chupe, oñemoĩ omombeʼu hikuái mbaʼépa heʼi raʼe chupe kuéra Tupã remimbou, pe mitãre. 
Ha opa ohendúva ijurujái opytávo umi ovecha rerekua heʼívare. 
María oñongatu opa mbaʼe ipyʼapýpe ha ojepyʼa mongeta. 
Ovecha rerekua kuéra katu ojeʼói jey oguerohory ha omombaʼe guasúvo Tupãme opa mbaʼe ohendu ha ohecha vaekuére. Ojehupaite niko ojeʼe haguéicha chupe kuéra. 
Ha 8 ára haguépe ombyapiʼo hikuái pe mitã, ha ombohéra Jesús, pe téra heʼi vaekue Tupã remimbou Maríape hye guasu mboyve. 
Oguahẽvo ára oñemopotĩ haguã, heʼiháicha Moisés rembiapoukapy, ogueraha hikuái pe mitã Jerusalénpe omoĩvo Ñandejára renondépe. 
Ojapo hikuái upéva, upéicha oĩgui Ñandejára rembiapoukapýpe, heʼíva: “Opa mitã kuimbaʼe ijypykuéva oñemboyke vaerã Ñandejára peguarã”. 
Aipórõ oho hikuái ombaʼe kuaveʼẽvo, heʼiháicha Ñandejára rembiapoukapy: mokõi jeruti, ỹrõ katu mokõi pykasu raʼy. 
Umíva umi árape oiko vaekue Jerusalénpe peteĩ kuimbaʼe hérava Simeón, heko joja ha iporiahurereko katúva, ha ohaʼarõva osẽ Israel ñepysyrõva. Espíritu Santo oĩ Simeón ndive, 
ha oikuaauka raʼe chupe nomano moʼãiha ohecha mboyve pe Mesíaspe, Ñandejára omboútava. 
Espíritu Santo ogueraha Simeónpe Tupaópe ipógui, ha oguerahávo mitã Jesúspe itúva ha isy ojapo haguã Tupã rembiapoukapy heʼíva, 
Simeón ohupi pe mitã ijyva ári ha omombaʼe guasu Tupãme kóicha: 
Koʼágã, che Jára,rejapóma ne ñeʼẽ:ikatúma reheja omanoko ne rembiguái pyʼa guapýpe. 
Ahecháma reñepyrũha 
reporopysyrõopa tetã renondépe, 
pe mbaʼe rendy ohesapepátavaopa tetãme,ha omomimbipátavane retã Israélpe. 
Jesús ru, ha isy, opyta ijurujái ohendúvo Simeón heʼíva pe mitãre. 
Aipórõ Simeón ohovasa chupe kuéra, ha heʼi María, Jesús sýpe: -- Emaʼẽ, ko mitã heta Israel guápe oity térã omopuʼãta. Haʼéta peteĩ mbaʼe rechaukaha, ha hetáta ojahéiva hese 
ikatu haguã heta pyʼapy pegua ojekuaa. Ha opa koʼã mbaʼe, peteĩ kyse pukúichata ndéve guarã, nde pyʼápe voi nde kutútava. 
Upe jave upépe oĩ avei hína peteĩ maranduhára kuñáva, Penuel rajy, hérava Ana, Aser ñemoñaréva. Iguãiguĩmava. Omenda raʼe imitãme gueteri, ha oiko iména ndive 7 áño; 
ojapóma hína 84 áño opyta hague menaʼỹre. Arakaʼeve nosẽiva Tupaógui, ha omombaʼe guasúva Ñandejárape ára ha pyhare okaruʼỹre ha oñemboʼehápe. 
Ana oguahẽ upe jave ha oñepyrũ omeʼẽ ijaguije Tupãme. Ha oñeʼẽ pe mitã Jesús rehe umi ohaʼarõvape Jerusalén ñepysyrõ. 
Ojapopa rire Ñandejára rembiapoukapy heʼíva, oho jey hikuái Galiléape, itáva Nazarétpe voi. 
Ha pe mitã okakuaa ha koʼẽre imbareteve, henyhẽ arandúgui ha Tupã ohovasa chupe. 
Jesús ru ha isy opa áño ohóva jepi Jerusalénpe Páskua aretépe. 
Ha upéicha, Jesús omboty ramo guare 12 áño ohopa hikuái, ojapo tapiaháicha, upe arete jave. 
Ohasa rire umi ára umíva, ou jeývo hikuái hógaperãicha, Jesús opyta Jerusalénpe, itúva ha isy ohecha kuaaʼỹre. 
Haʼe kuéra oimoʼã Jesús ouha hína hapicha kuéra apytépe, ha upéicha oguata hikuái peteĩ ára pukukue. Upéi katu, ohekávo chupe hogagua ha ikuaaha kuéra apytépe, 
ndojuhúi. Upémarõ ojevy hikuái Jerusalénpe hekávo. 
Mbohapy ára rire ojuhu chupe Tupaópe oguapy hína umi Moisés rembiapoukapy mboʼeha paʼũme, ohendu ha oporandu hína chupe kuéra. 
Ha opa umi ohendúva ohecha ramo chupe, ha ijurujái opytávo, ohechávo iñaranduha ha umi hekoitépe heʼívare. 
Ohechávo chupe itúva kuéra ipyʼandýi, ha isy heʼi chupe: -- Che memby, mbaʼére piko rejapo ore rehe péicha? Nde ru ha che heta rojepyaʼapy nde rekávo. 
Jesús katu heʼi chupe: -- Mbaʼére piko pe che reka? Ndapeikuaái piko aime vaerãha che Ru rógape? 
Haʼe kuéra katu ndoikuaái mbaʼépa heʼise pe heʼíva. 
Ha oho jey hendive kuéra Jerusalénpe. Upépe oiko ha iñeʼẽ rendu opa mbaʼépe chupe kuéra. Isy oñongatúva koʼã mbaʼe ipyʼapýpe. 
Ha Jesús katu okakuaa aja pukukue iñarandu ohóvo, ha Tupã ohovasa chupe yvypóra kuéra katu ipyʼa porã hendive.
Mburuvicha guasu Tiberio 15 áño oisãmbyhy haguépe Roma, Poncio Pilato oisãmbyhy hína Judea. Herodes oisãmbyhy Galiléa ha itykeʼýra anga Filipo katu, Iturea ha Traconítide. Lisanias katu Abilene. 
Anás ha Caifás, mokõivéva paʼi guasu vaekue upérõ. Umíva umi árape, Tupã oñeʼẽ Zacarías raʼy Juánpe, yvy ojeikoʼỹhápe, 
ha opa rupi ysyry Jordán rembeʼy rupi, Juan oiko heʼi opavavépe ojevy vaerãha Tupãme ha oñemongaraika vaerã, Tupã oheja rei haguã chupe kuéra iñangaipa. 
Kóva ojehu ojehaiháicha maranduhára Isaías kuatia ñeʼẽme: Oĩ osapukáiva yvy ojeikoʼỹháme: Pembosakoʼi Ñandejárape haperãpejapo chupe tape ikarẽʼỹva 
Umi ñu ipykoʼẽha henyhẽmba vaerã,yvyty ha ijyvateha oñembojojáne,umi tape ikarẽva naikarẽvéima vaerã,ha umi ivaíva toñembojojapa. 
Opavave ohecháne Tupãoporopysyrõha.” 
Ha umi osẽvape oñemongarai haguã, Juan heʼi: “Peẽ mbói ñemoñare! Máva piko heʼi peẽme ikatúne haguã pekañy upe ñenupã Tupã omboútavagui? 
Peikóke ojehecha porã haguã pende rehe pejevyha Ñandejára gotyo, ha ani peiko peje: ‘Ore niko Abraham ñemoñare’, ha peimoʼã ndojehu moʼãiha peẽme mbaʼeve. Cháke haʼe peẽme, Tupã ikatuha koʼã itágui jepe ojapo Abrahámpe iñemoñarerã. 
Upéi ave, hácha ojeitýtama yvyra rapóre. Opa yvyra hiʼa porãʼỹva guive, ojeitýta ha oñemombóta tatápe”. 
Aipórõ, umi oĩva upépe oporandu chupe: -- Mbaʼe piko rojapo vaerã? 
Ha Juan heʼi chupe kuéra: ijao mokõiva, tomeʼẽ peteĩ pe oguerekoʼỹvape. Ha pe hembiʼúva, toñombojaʼo hapicha oguerekoʼỹva ndive. 
Oñemboja avei oñemongarai haguã umi omonoʼõva viru jehepymeʼẽ Rómape guarã, ha oporandu hikuái Juánpe: -- Mboʼehára, mbaʼe piko ore rojapo vaerã? 
Juan heʼi: -- Ani peipeʼave pe peipeʼa vaerãgui. 
Oĩ avei ñorãirõhára oporandúva Juánpe: -- Ha orépa mbaʼe rojapo vaerã? Juan heʼi chupe kuéra: -- Ani peipeʼa mbaʼeve avavégui, pemongyhyjévo térã pembojávo hese ojapoʼỹ vaekue. Ha pevyʼánte pene rembiapo repykuére. 
Opa oĩva upépe ojepyʼa mongeta, ha oñeporandu Juánpa ndahaʼéi chéne hína pe Mesías. 
Juan katu heʼi chupe kuéra: -- Che niko añetehápe ýpe pomongarai, ha oime peteĩ oútava pene mongarai Espíritu Santo ha tatápe. Haʼe ipokatuve che hegui, ha chéve ijaʼỹva ajora chupe ipy rehegua sãnte jepe. 
Yrupẽ ipópe oipeʼáta pe ikogaʼa raʼỹi hakãngue reígui. Oñongatúta pe haʼỹingue, ha ohapýta pe hakãngue rei, peteĩ tata arakaʼeve ogueʼỹtavape. 
Ha péicha, ha hetave ñemoñeʼẽme, Juan oporomomarandu mbaʼe porã ou vaerãre. 
Upéi ave, ojaʼo Heródespe oguereko haguére ikuñárõ ityvýra anga rembireko Herodíaspe, ha opa hembiapo vaikuére. 
Herodes katu, umi hembiapo vai kuerakue ári ombojoʼave peteĩ: omoinge Juánpe yvyrakuápe. 
Juan oporomongarai jave hína, Jesús oñemongaraika avei. Ha pe haʼe oñemboʼe jave, ára ojepeʼa 
ha oguejy hiʼári Espíritu Santo pykasúicha. Ha oñehendu peteĩ oñeʼẽva yvágagui, ha heʼíva: -- Nde hína che raʼy ahayhúva, che aiporavo vaekue. 
Jesús henyhẽte Espíritu Sántogui, ou jey ysyry Jordángui, ha Espíritu Santo ogueraha chupe yvy ojeikoʼỹháme. 
Upépe opyta 40 ára, ha Aña oipyʼa raʼã chupe. Umíva umi árape haʼe ndoúi mbaʼeve, ha upéicha rupi, upe rire iñembyahýi. 
Aipórõ, Aña heʼi chupe: -- Nde ramo añete Tupã raʼy, ere ko itágui toiko mbujape. 
Jesús katu ombohovái chupe ha heʼi: -- Ñandejára Ñeʼẽme heʼi: “Ndahaʼéi tembiʼu añónte oikotevẽva yvypóra oikove haguã”. 
Upégui Aña ohupi chupe yvyty yvatevehápe, peteĩ tesa pirĩme ohechaukapa chupe tetã yvy arigua, 
ha heʼi: -- Ameʼẽta ndéve pokatu ha amoĩmbáta nde poguýpe opa rehecháva. Chéve oñemeʼẽ vaekue ha ameʼẽ kuaa ameʼẽsévape. 
Reñesũ ramo ha che mombaʼe guasu, ne mbaʼepáta. 
Jesús katu heʼi chupe: -- Ñandejára Ñeʼẽme niko heʼi: “Emombaʼe guasu Tupã nde Járape, ha chupe añoite remombaʼe guasu vaerã”. 
Upéi Aña ogueraha chupe Jerusalénpe, ohupi Tupao ári pe ijyvatevehápe, ha heʼi: -- Nde ramo añete Tupã raʼy, ejepoi oakãvo koʼágui. 
Ñandejára Ñeʼẽme niko heʼi:“Tupã heʼíta hemimbou kuérapeoñangareko haguã nde reheha ne moʼã haguã. 
Ipópe haʼe kuéra nde rupíta,ani haguã reñepysãngánte jepe.” 
Ñandejára Ñeʼẽme niko heʼi avei: “Ani reipyʼa raʼã Tupã nde Járape”. 
Ndojuhu véimarõ mbaʼéichapa oipyʼa raʼãvéta Jesúspe, Aña oheja chupe upérõ. 
Jesús oho jey Galiléape, henyhẽ pokatúgui, omeʼẽva chupe Espíritu Santo, ha herakuã upe táva jerekuére. 
Oporomboʼe umi judío kuéra, tupaópe ha maymáva oguerohory chupe. 
Jesús oho Nazarétpe, táva haʼe okakuaa hague. Pytuʼuha ára jave oike upe judío kuéra tupaópe, ojapo tapiaháicha, ha oñemboʼy omoñeʼẽ haguã Ñandejára Ñeʼẽ. 
Omeʼẽ chupe hikuái omoñeʼẽ haguã maranduhára Isaías kuatia. Ha oipekávo ojuhu péicha heʼihápe: 
Ñandejára Espírituoĩ che ári,chéve niko che poravoaraha haguã marandu porãopa imboriahúvape,che mbou aipeʼávo jejopýguiumi ijyvyrakuávapeha ameʼẽvo techa ohechaʼỹvape;apoívo opa ojejopývagui, 
Amyerakuãvo áño Ñandejára hetã guápeoipysyrõta. 
Upéi, Jesús omboty pe kuatia, omeʼẽ pe oñeñembyatyha pytyvõháme ha oguapy. Opavave oĩva upépe ojesa reko hese. 
Haʼe oñepyrũ oñeʼẽ ha heʼi: -- Ko árape voi oiko pe Ñandejára Ñeʼẽ pehendúva koʼágã. 
Opavave oñeʼẽ porã Jesús rehe ha oguerohory umi mbaʼe porã heʼíva. Oporandu joa hikuái ojupe kuéra: -- Ndahaʼéi piko kóva José raʼy? 
Jesús heʼi chupe kuéra: -- Oiméne peẽ pejéta chéve hína ko ñeʼẽnga: “Pohãnohára: eñemonguera nde voi”. Ha upéi ave pejéne chéve: “Umi rohendu vaekue rejapo hague Cafarnaúmpe, ejapo avei koʼápe, nde yvy teépe”. 
Ha heʼive ohóvo: -- Añetehápe haʼe peẽme ndaiporiha maranduhára ojererohorýva ijyvy teépe. 
Añetehápe niko, heta vaekue kuña imenaveʼỹva Israélpe, maranduhára Elías oikoveha árape, ndokyvéi ramo guare mbohapy áño rasa rupi ha tuicha ñembyahýi tetã tuichakue. 
Ha Elías noñemondói vaekue mavavéva umi kuña imenaveʼỹva Israelgua rendápe. Ha oñemondo peteĩ kuña Sareptagua rendápe, táva Sidón ypýpe. 
Oĩ vaekue avei Israélpe heta hasýva ai pochýgui, maranduhára Eliseo oikoveha árape, ha mavavéva noñemonguerái, Naamán, Siria guápe añoite. 
Ohendúvo upéva, umi oĩ vaekue upe judío kuéra tupaópe ipochy joa. 
Opuʼã ha omosẽ hikuái Jesúspe upe távagui, ogueraha chupe yvate pe yvyty itáva kuéra opuʼãha ruʼãme, upe guive oity haguã chupe yvýpe. 
Jesús katu ohasa ipaʼũ rupi kuéra ha oho. 
Jesús oho Cafarnaúmpe, táva Galiléa peguápe, ha pytuʼuha árape omboʼéva opavavépe. 
Ha opavave ohecha ramo mbaʼéichapa haʼe omboʼe chupe kuéra. Ohechauka ku noikotevẽi ramo guáicha avavére heʼi haguã mbaʼeve. 
Pe judío kuéra tupaópe, oĩ peteĩ kariaʼy oguerekóva mbaʼepochy. Ha upéva hatã osapukái: 
 -- Mbaʼére piko reñemoĩ ore rehe, Jesús Nazaretgua? Reju piko ore rundívo? Che roikuaa. Nde hína pe imarangatúva, Tupã omboúva. 
Jesús ojaʼo pe espíritu añáme ha heʼi chupe: -- Ekirirĩ ha esẽ pe kuimbaʼégui! Upépe pe mbaʼepochy oity yvýpe upe kuimbaʼépe, ha osẽ chugui ojapoʼỹre hese mbaʼeve ivaíva. 
Opavave oñemondýi, ha heʼi joa ojupe: -- Mbaʼeichagua ñeʼẽ piko ãva? Oikuaa porãhápe ha pokatúpe ko kuimbaʼe heʼi umi mbaʼepochýpe osẽ haguã, ha haʼe kuéra osẽ! 
Ha oĩ Jesús rehe manduʼa opa rupi upe jerekuévo. 
Jesús osẽ pe judío kuéra tupaógui ha oike Simón rógape. Simón sy hasy hína raʼe ha tuicha iñakãnundu. Ha ojerure hikuái Jesúspe oipohano haguã chupe. 
Jesús ojayvy hiʼári ha ojaʼo pe akãnundúpe, ha upe akãnundu opi chugui. Upepete voi haʼe opuʼã ha ohecha mbaʼépa haʼe kuéra oikotevẽ. 
Kaʼaruete, oikévo kuarahy, umi oguerekóva opaichagua hasýva ogueraha hikuái Jesúspe ohecha haguã. Ha haʼe omoĩ ipo peteĩ-teĩre ha omonguera. 
Heta hasývagui avei osẽ mbaʼepochy, osapukáiva: -- Nde haʼe Tupã raʼy! Jesús katu ojaʼo umi mbaʼepochýpe ha ndohejái oñeʼẽ, haʼe kuéra oikuaágui haʼeha upe Mesías. 
Koʼẽmba rupi Jesús osẽ upe távagui ha oho peteĩ avave oĩʼỹháme. Umi tavagua katu oheka chupe ha oguahẽ hendápe. Ojokose hikuái chupe ani haguã oho. 
Jesús katu heʼi chupe kuéra -- Aikuaauka vaerã aveíko ko marandu porã Tupã sãmbyhy rehegua umi ambue táva guápe. Upevarã niko añembou vaekue. 
Ha péicha, Jesús oiko omombeʼúvo iñeʼẽ umi judío kuéra tupao rupi, judío retã tuichakue.
Peteĩ jey, Jesús oĩ jave yguasu Genesaret rembeʼýpe, oñandu ojopypaha chupe umi tavagua ohenduséva Ñandejára Ñeʼẽ. 
Jesús ohecha mokõi kanóa pe y rembeʼýpe. Umi pira renohẽha oguejy raʼe hikuái ojohéi haguã irréd kuéra. 
Jesús ojupi peteĩvape, Simón mbaʼéva, ha ojerure ojehomive haguã hyepývo pe y rembeʼýgui. Upéi oguapy pe kanóape, ha upe guive oñepyrũ omboʼe opavavépe. 
Oñeʼẽmbávo, heʼi Simónpe: -- Eraha koʼã kanóa pe y hypyvehápe, ha peity upépe pende pyaha penohẽ haguã pira. 
Simón katu heʼi: -- Mboʼehára, pyhare pukukue rombaʼapo hína kuri ha noroguenohẽi mbaʼeve; koʼágã nde erégui, aitýta umi pyaha. 
Ojapo upéicha, ha hetaiterei pira hoʼa ha umi pyaha oñepyrũ osoro. 
Aipórõ ojepoity hikuái iñirũ nguéra ambue kanóa peguápe, oho haguã oipytyvõ chupe kuéra. Haʼe kuéra oho, ha mokõive kanóa omyenyhẽtégui haimete oyguy. 
Ohechávo upéva, Simón Pedro oñesũ Jesús renondépe ha heʼi chupe: -- Ani eja che rehe, che Jára, che niko peteĩ mbaʼe vai apoha! 
Simón ha iñirũ nguéra niko tuichaiterei oñemondýi pe pira hoʼa hetaite vaekuére. 
Upéicha avei Santiago ha Juan, Zebedeo raʼy kuéra, omoirũva Simónpe. Jesús katu heʼi Simónpe: -- Ani rekyhyje. Koʼágui rire romboʼéta renohẽ haguã nde rapichápe tape vaígui. 
Aipórõ, omboja hikuái y rembeʼýpe ikanóa kuéra, oheja opa mbaʼe ha oho Jesús ndive. 
Peteĩ árape, oĩ jave hína Jesús peteĩ távape, oguahẽ peteĩ kuimbaʼe hasýva, ikuru vaíva. Ohechávo Jesúspe, ojeity ha omboja isyva yvýre. Ha ojerure asy chupe: -- Che Jára, nde reipotárõ che mongueráne che mbaʼasýgui. 
Jesús opoko hese ha heʼi: -- Aipota. Ekuera! Ha upepete okuera pe imbaʼasýgui. 
Ha Jesús heʼi chupe: -- Ani emombeʼu avavépe. Terehónte ejechauka paʼípe, ha eikuaveʼẽ Ñandejárape umi mbaʼe Moisés heʼi vaekue oñekuaveʼẽ vaerãha, ojehecha haguã rekueramaha. 
Opáichavo, Jesús herakuã guasuve koʼẽ koʼẽre ha heta oñembyatýva ohendu haguã chupe ha omonguera haguã chupe kuéra imbaʼasýgui. 
Jesús katu oho umi avave oĩʼỹha rupi oñemboʼe haguã. 
Peteĩ árape, Jesús oporomboʼe jave hína, oguapy raʼe hína upe rupi Fariséova, ha Moisés rembiapoukapy mboʼeháva ou vaekue Galiléa, Judá ha Jerusaléngui. Ha Ñandejára pokatu ojechauka Jesús rupi omonguerávo heta hasývape. 
Upérõ oguahẽ kuimbaʼe kuéra ogueraháva hupápe peteĩ ijapávape. Oguerahase hikuái pe kotypýpe omoĩ haguã Jesús renondépe. 
Ha ndojuhúi hikuái moõ rupípa omoingéta, hetágui umi upépe oĩva. Aipórõ ojupi hikuái pe óga ári, ombokua pe óga ape ha omboguejy hikuái pe hasývape, hupápe, Jesús renondépe. 
Jesús ohechávo mbaʼeichaitépa haʼe kuéra ojerovia hese, heʼi pe hasývape: -- Che irũ, ojeheja reíma ndéve ne angaipa. 
Ha upévo, umi Moisés rembiapoukapy mboʼeha ha umi fariséo oñepyrũ heʼi: “Máva piko kóva péicha ojahéi haguã Tupãre, ku hendaguépe oĩrõ guáicha? Tupã añónte niko ikatu oheja rei ñandéve ñane angaipa.” 
Ha Jesús ohecha kuaa mbaʼépa heʼi hína hikuái ipyʼapýpe, ha oporandu chupe kuéra: -- Mbaʼérepa pejepyʼa mongeta péicha? 
Mbaʼépa ndahasyive jaʼe: “Ojeheja reíma ndéve ne angaipa”, térãpa: “Epuʼã ha eguata”? 
Néi, ahechaukáta peẽme che, yvypóraicha aju vaekue, ikatuha ko yvy ári oipysyrõ angaipa. Ha upévo heʼi pe ijapávape: -- Ndéve haʼe: ‘Epuʼã, ehupi nde rupa ha tereho nde rógape.’ 
Upepete pe ijapáva opuʼã opavave renondépe, ohupi hupa oñeno hague, ha oguerohory Tupãme ohóvo hógape. 
Maymáva opyta ijurujái, ha oguerohory hikuái Tupãme. Ha tuicha kyhyje reheve heʼi joa: -- Ko árape jahecha mbaʼe hechapyrãva. 
Upéi Jesús osẽ oho, ha ohecha peteĩ omonoʼõva viru Roma peguarã. Haʼe héra Leví ha oguapy hína pe viru oñemonoʼõhápe. Jesús heʼi chupe: -- Eju che ndive. 
Ha Leví oheja opa mbaʼe, ha oho Jesús rapykuéri. 
Kurivévo, Leví ojapo hógape peteĩ karu guasu Jesús rérape, ha heta umi viru omonoʼõva Rómape guarã, hetave apytépe, oguapy joa hikuái upe mesápe. 
Umi fariséo ha umi Moisés rembiapoukapy mboʼeha katu oñepyrũ oñeʼẽ api hikuái Jesús remimboʼe kuérape. Heʼi chupe kuéra: -- Mbaʼére piko peẽ pekaru ha peʼu kaguy, umi Roma peguarã viru omonoʼõva ndive, ha mbaʼe vai apoha ndive? 
Jesús katu heʼi chupe kuéra: -- Umi hesãiva noikotevẽi pohãnohárare, umi hasývante. 
Che ndajúi vaekue ahenóivo heko jojávape, ahenói umi iñangaipa vaekuépente, ojevy haguã Tupã gotyo. 
Heʼi hikuái Jesúspe: -- Umi Juan ha fariséo remimboʼe kuéra pyʼỹinte ohasa ára hoʼuʼỹre mbaʼeve ha oñemboʼe manté. Ne remimboʼe kuéra katu okaru ha kaguy hoʼúvonte oiko. 
Jesús heʼi chupe kuéra: -- Peẽ ngaʼu piko napemongaru moʼãi umi oĩva mendahápe, pe menarã oĩ aja hendive kuéra? 
Ágãnte oguahẽne ára iporeʼỹvo haʼe, ha upépe katu ohasáne ára hoʼuʼỹre mbaʼeve. 
Omoĩ avei henondépe kuéra ko ñeʼẽ mbojoja: -- Avave nomondorói peteĩ ao pyahu omyatyrõ haguã peteĩ itujáva. Upéicha ojapóva ohundi pe ao pyahu. Ha upéi ave, pe ao pyahu pehẽngue ndopyta porã moʼãi pe itujávare. 
Kaguy pyahu niko noñembohyrúi kaguy ryru tujápe. Péicha ojejapórõ umi kaguy ryru osoróne ha oñehundíta pe kaguy ha umi hyru. 
Kaguy pyahu oñemoĩ vaerã hyru ipyahúvape. 
Ha umi hoʼúva kaguy tuja ndoʼuse véima kaguy pyahu, ha heʼi: “Kaguy tuja heve”.
Umiha árape, Jesús ohasa ohóvo kokue rupi peteĩ pytuʼuha árape. Hemimboʼe kuéra oipoʼo hína trígo, ojykýi ipópe kuéra ha hoʼu hikuái. 
Umi fariséo oporandu chupe kuéra: -- Mbaʼére piko peẽ pejapo pe ojejapoʼỹ arã pytuʼuha árape? 
Jesús heʼi chupe kuéra: -- Ndapeikuaái ngaʼu piko Ñandejára Ñeʼẽme heʼiha David ha iñirũ nguéra iñembyahýi ramo guare, 
oike hague Tupaópe haʼe ha iñirũ nguéra, ha hoʼu umi mbujape Tupãme oñemboyke vaekue. Haʼe térã iñirũ nguéra ndaikatúi vaekue hoʼu umíva, paʼi kuérape guarã añónte vaekue umi mbujape. 
Ha heʼive: Che, yvypóraicha aju vaekue, areko che pópe haʼévo mbaʼe-mbaʼépa ikatu ojejapo pytuʼuha árape. 
Ambue pytuʼuha árape, Jesús oike umi judío tupaópe, ha oñepyrũ oporomboʼe. Oĩ hína upépe peteĩ kuimbaʼe ipo akatúa ypíva. 
Ha umi fariséo ha Moisés rembiapoukapy mboʼeha omaʼẽ ñemi Jesús rehe jahecha omonguerápa chupe pytuʼuha árape, ha upéicha omoĩ vai haguã chupe. 
Haʼe katu, oikuaapáva mbaʼépa umíva oguereko iñakãme, heʼi pe kuimbaʼe ipo ypívape: -- Epuʼã ha eñemoĩ pe mbytépe. Upe kuimbaʼe opuʼã ha oñemboʼy, 
ha Jesús heʼi umi ambuépe: -- Aporandúta peẽme: Mbaʼe-mbaʼépa ikatu jajapo pytuʼuha árape: ivaívapa, térãpa iporãva? Japoromonguera térã ñaporohundi? 
Upéi omaʼẽ ijerekuévo oĩvare ha heʼi pe ijypívape: -- Eipyso nde po. Pe kuimbaʼe oipyso, ha ipo okuera. 
Umi ambue katu ipochyeterei hikuái ha oñepyrũ ohecha oñondive mbaʼépa ikatu ojapo Jesús rehe. 
Umíva umi árape, Jesús oho peteĩ yvytýpe oñemboʼévo, ha pyhare pukukue oñemboʼe Tupãme. 
Koʼẽ rire ohenói umi hemimboʼépe, ha oiporavo 12 ijapytégui kuéra, ohenóiva apóstol. 
Umíva vaekue: Simón, ombohéra vaekue avei Pedro; Andrés, Simón ryvy; Santiago, Juan, Felipe, Bartolomé, 
Mateo, Tomás; Santiago, Alfeo raʼy; Simón, oñembohérava avei “Tetã rayhupára”, 
Judas, Santiago raʼy; ha Judas Iscariote, pe upéi omoñuhã vaekue Jesúspe. 
Jesús oguejy upe yvytýgui hemimboʼe kuéra ndive, ha opyta peteĩ ñúme. Oñembyaty raʼe upépe umi hapykuéri oikóva ha heta Judeagua, Jerusalén pegua ha umi Tiro rembeʼýpe oikóva, ha Sidónpe. 
Oguahẽ raʼe hikuái ohendúvo Jesúspe, ha haʼe omonguera haguã chupe kuéra imbaʼasýgui. Umi ipype oguerekóva mbaʼepochy okuerapa avei. 
Ha upéicha, opavave opokosénte jepe Jesús rehe, oporomonguerágui pe pokatu osẽva chugui. 
Jesús omaʼẽ hemimboʼe kuérare ha heʼi: -- Pevyʼaite vaerãpa peẽ imboriahúva, pene mbaʼe niko pe Tupã sãmbyhy. 
Pevyʼaite vaerãpa peẽ koʼágã pene ñembyahýiva, peẽ niko upéi pene ryguãtãta. Pevyʼaite vaerãpa peẽ koʼágã pene rasẽva, upéi niko pepukáta. 
Pevyʼaite vaerãpa oimérõ pende rehe ndaijaʼéiva, pene mosẽva, pende jaʼóva ha ojeguarúva pende hegui che, yvypóraicha aju vaekue rehehápe. 
Tape vyʼa heta, ta pene renyhẽ torýgui ko árape, peẽme niko oñemeʼẽta peteĩ jopói nde tuicháva yvágape. Péicha avei niko umíva ru ypy kuerakue ojapo vaekue maranduhára kuérare. 
Peẽ imbaʼe retáva katu pejererekóke, perekóma pende vyʼa. 
Pejererekóke peẽ koʼágã pene ryguãtãva, pene ñembyahýita hína. Pejererekóke peẽ koʼágã pepukáva, pene rasẽta hína ñembyasýgui. 
Pejererekóke opavave pende rerohory ramo, upéicha avei ojapo vaekue pende ru ypy kuerakue umi maranduhára japúre. 
Peẽ pe che rendúvape katu haʼe: “Pehayhu umi pende rayhuʼỹvape, pejapo iporãva pende rehe ijaʼeʼỹvare. 
Pehovasa umi pende rehe oñeʼẽ vaívape, peñemboʼe umi pende jaʼóvare. 
Oĩ ramo nde rova petéva, eheja ta nde rova pete jovái. Ha oimérõ oipeʼáva nde hegui nde ahoja, eheja togueraha nde ao ave. 
Oimérõ ombaʼe jeruréva ndéve, emeʼẽ chupe, ha oimérõ ombaʼe peʼáva nde hegui, anive rejerure chupe. 
Pejapo pende rapicháre upe peẽ peipotáva haʼe kuéra ojapo pende rehe. 
Peẽ pehayhúrõ umi pende rayhúvapente, mbaʼe piko pejapo tuichaiterei mbaʼéva? Umi mbaʼe vai apoha jepe niko péicha oiko. 
Ha pejapórõ iporãva umi pende rehe ojapóva iporãvarente, piko mbaʼe iporãva oĩ upévape? Umi mbaʼe vai apoha jepe niko péicha ojapo. 
Ha peipurukárõ umi omyengovia jeýtava peẽmente, pejapo ngaʼu piko tuichaiterei mbaʼéva? Umi mbaʼe vai apoha avei oiporuka ojupe, ohaʼarõgui ojepurukátaha avei chupe. 
Pehayhu vaerã pende rayhuʼỹvape, ha pejapo iporãva ha peiporuka pehaʼarõʼỹre mbaʼeve hekovia. Upéicharõ, tuicha mbaʼépe oñemyengoviáne peẽme, ha peẽ Tupã Yvatetegua raʼýne, ipyʼa porãva avei umi ohecha kuaáva ha heko añáva ndive. 
Peporoporiahurereko vaerã, pende Ru pende poriahurerekoháicha.” 
Ani pemoĩ vai pende rapichápe, ha Tupã na pene moĩ vai moʼãi. Ani pejopy vai pende rapichápe ha Tupã na pende jopy vai moʼãi. Peheja rei hembiapo vaikue pende rapichápe, ha Tupã oheja reíne peẽme. 
Pemeʼẽ ambuépe, ha Tupã omeʼẽne peẽme. Ipojeráne pene ndive ha omeʼẽne peẽme pende vosa renyhẽ chovi. Peẽ pejapoháicha pende rapicháre, Tupã omyengovia jeýne peẽme. 
Jesús omombeʼúvo chupe kuéra ko ñeʼẽ mbojoja: “Peteĩ ohechaʼỹva ngaʼu piko ikatu omboguata ambue ohechaʼỹvape? Ndoʼa moʼãi ngaʼúpa mokõivéva peteĩ yvykuápe? 
Ndaipóri temimboʼe mbaʼe guasuvéva imboʼeháragui. Ojeheko mboʼe porãmarõ ae ohupytýne imboʼehárape. 
Mbaʼéicha piko rehecha pe yvyra kuʼi nde ryvy resápe oĩva, ha nderehechái pe yvyra poguasu nde resápe voi rerekóva? 
Ha nderehecháirõ pe yvyra poguasu oĩva nde resápe voi, mbaʼéicha piko nde pyʼa ere haguã nde ryvýpe: ‘Che ryvy, taipeʼa ndéve pe yvyra kuʼi nde resápe oĩva’. Nde, tekove rova mokõi! Eipeʼa raẽ pe yvyra poguasu nde resápe oĩva rehecha porã haguã, ha upéi reipeʼa haguã pe yvyra kuʼi nde ryvy reságui.” 
Ndaipóri yvyra porã ikatúva hiʼa vai, ha ndaipóri avei yvyra vai ikatúva hiʼa porã. 
Yvyra máta niko jaikuaa hiʼáre. Ndojepoʼói niko ígo ñuatĩ mátagui, térã úva ñana reígui. 
Peteĩ ipyʼa porãva, mbaʼe iporãvante heʼi, ipyʼapýpe voi imbaʼe porãgui. Ha upe heko añáva katu, ivaívante voi heʼi, ipyʼapýpe voi oĩgui ivaíva. Ha upe ipyʼapýpe oguerekóvagui, upévaguinte oñeʼẽ. 
Mbaʼére piko peẽ peje chéve: “Karai, karai”, ha ndapejapói che haʼéva? 
Haʼéta peẽme mávapepa ojogua pe oúva che rendápe, ohendúva che ñeʼẽ ha ojapo upe haʼéva. 
Ojogua peteĩ yvypórape, ojapo haguã hogarã ojoʼo raẽ vaekue pypuku porã, ha omoĩ pe óga pyenda ita ári. Okakuaávo upéi pe ysyry ou ha ojejapipa pe ógare, ha nomomýiri ojejapo porãgui. 
Pe che rendúva ha ndojapóiva che haʼéva katu, ojogua pe omopuʼã vaekue hogarã yvykuʼi ári reípe, ha nomopyendái. Ha okakuaávo y, ou hiʼári ha oitypaite.
Oñeʼẽmba rire opavavépe, Jesús oho Cafarnaúmpe. 
Upépe oiko peteĩ mburuvicha Romagua oguerekóva peteĩ hembiguái ohayhúva, hasýva ha oĩva omano haguãicha. 
Upe mburuvicha, ohendúvo umi ojeʼetáva Jesús rehe, omondo judío kuéra myakãhára kuérape, ojerurévo Jesúspe oho haguã oipohano upe hembiguáipe. 
Haʼe kuéra oho Jesús rendápe ha heʼi chupe: -- Iporã niko reipytyvõ pe mburuvichápe. 
Haʼe ohayhu ñane retã ha haʼete voi omopuʼãuka vaekue oréve pe tupao. 
Jesús oho hendive kuéra, ha oĩmarõ hikuái pe hóga ypýpe, upe mburuvicha omondo iñirũ nguérape heʼívo chupe: “Karai, máva piko che nde reike haguã che rógape? 
Upévare, nda che pyʼái voi kuri aha haguã rohekávo jepe. Eréntena che rembiguái okuera haguã. 
Che niko aĩ mburuvicha poguýpe, ha areko avei che po guypegua. Ha peteĩme haʼérõ oho haguã, upéva oho. Ambuépe haʼérõ ou haguã, upéva ou. Ha haʼérõ che rembiguáipe ojapo haguã haʼéva, ojapo.” 
Jesús ohendúvo upéva tuicha oguerohory, ha omaʼẽvo umi hapykuéri ohóvare, heʼi: -- Añetehápe haʼe peẽme, Israelgua apytépe jepe ndajuhúiva peteĩ ojeroviáva Tupãre ko kuimbaʼéicha. 
Ojevývo hikuái hógape, umi oñemondo vaekue ojuhúma pe tembiguái okuera. 
Kóva rire, Jesús oho peteĩ táva hérava Naínpe. Heta oĩ ohóva hendive, ha hemimboʼe kuéra ave. 
Oguahẽvo upe táva ypýpe, ohecha oguerahaha hikuái oñotỹvo peteĩ omano vaekuépe, peteĩ imenaveʼỹmava memby peteĩete. Heta oho hapykuéri. 
Ohechávo, Ñandejára oiporiahurereko chupe ha heʼi: -- Ani ne rasẽ. 
Pyaʼete oñemboja ha opoko pe omanóva rupáre, ha umi ogueraháva hína, opyta. Jesús heʼi pe omanóvape: -- Nde mitãrusu, ndéve haʼe: Epuʼã! 
Upévo pe omanóva oguapy ha oñepyrũ oñeʼẽ, ha Jesús omeʼẽ isýpe. 
Ohechávo upéva, maymáva okyhyje ha oñepyrũ omombaʼe guasu hikuái Tupãme. Heʼi hikuái: -- Peteĩ maranduhára mbaʼe guasúva ou ñande apytépe. Heʼi avei hikuái: -- Tupã ou oipytyvõvo hetã guápe. 
Ha Judá jerekuére ojekuaa opa mbaʼe Jesús ojapo vaekue. 
Juan, pe oporomongaraíva ohendu koʼã mbaʼe, umi hendive voi oĩva omombeʼúgui chupe. Ha ohenói mokõime, 
ha omondo Ñandejára rendápe, oporandúvo chupe haʼépa añete pe ou vaerã, térã ohaʼarõ vaerãpa hikuái ambuépe. 
Aipórõ, Juan Bautista remimbou kuéra oñemboja Jesús rendápe, ha heʼi chupe: -- Juan Bautista ore mbou roporandu haguã ndépa haʼe pe ou vaerã, térãpa rohaʼarõ vaerã ambuépe. 
Upe javete Jesús omonguera oikóvo hetápe imbaʼasýgui ha iñangata kuéragui, ha mbaʼepochýgui ave, ha omonguera ohecha heta ohechaveʼỹ vaekuépe. 
Upéi heʼi chupe kuéra: -- Tapeho ha peje Juánpe opa mbaʼe pehecháva ha pehendúva. Pemombeʼu chupe ohechaʼỹva ohecha jeyha, ijypíva oguata porãha, ipire aipáva okueraha, ohenduʼỹva ohendu jeyha, omanóva oikove jeyha ha imboriahúvape oñehendukaha marandu porã. 
Ha ovyʼaiténe umi ojerovia mantéva che rehe! 
Juan remimondo kuéra oho rire, Jesús oñepyrũ oñeʼẽ hese opavavépe, ha heʼi: -- Peẽ pesẽ ramo guare peho yvy ojeikoʼỹháme, mbaʼe pehecha haguãpa peho raʼe? Pehechápa raʼe takuapi yvytu ombovaváva? Nahániri? 
Maerã aipo ramo peho? Pehópa pehecha peteĩ kuimbaʼe oñemonde jeguapávapa? Peẽ niko peikuaa porã umi oñemonde jeguáva ha vyʼahápe oikóva, oikoha mburuvicha guasu kuéra rógapente. 
Amo ipahápe, mbaʼe aipo ramo pesẽ pehecha? Peteĩ maranduhára, ajépa. Upéicha añete. Ha pejuhu peteĩ mbaʼe guasuvéva maranduháragui katu. 
Juan niko hína pe Ñandejára Ñeʼẽme heʼiha: Che amondo che ñeʼẽ rerahahane renonderãombosakoʼi haguã ndévende raperã. 
Haʼe peẽme, ndaipóri yvypóra kuéra apytépe mbaʼe guasuvéva Juángui. Opáichavo, pe michĩvéva Tupã oisãmbyhyhápe, upéva mbaʼe guasuve chugui. 
Opa ohendu vaekue Juánpe, umi viru monoʼõha Rómape guarã jepe, oheja Juan omongarai chupe kuéra, ojapo haguã péicha pe teko jojápe porã ojeruréva Tupã. 
Umi fariséo ha umi Moisés rembiapoukapy mboʼeha katu ndohejái omongarai chupe kuéra Juan, ojahéivo pe Tupã ojapose vaekuére hesehápe kuéra. 
“Mbaʼe rehépa ambojoja kuaa yvypóra koʼagãgua? Mbaʼépepa ojogua? 
Ojogua umi mitã oguapýva oñemboharái pe okápe ha osapukáiva iñirũ nguérape: ‘Ore rombopu mimby, ha peẽ ndapejerokýi. Ropurahéi ñembyasýpe, peẽ katu napenerasẽi.’ 
Ou niko Juan Bautista, ndokarúiva ha ndoʼúiva kaguy, ha peẽ peje hese oguerekoha mbaʼepochy. 
Upéi aju che, yvypóraicha aju vaekue, akarúva ha haʼúva kaguy, ha peẽ peje che rehe che karu ha che kaʼuha, aikoha umi heko añáva ndive ha umi viru omonoʼõva Roma peguarã ndive. 
Tupã arandu niko ojehechauka ñane rembiapokue rupi.” 
Peteĩ fariséo ojerure Jesúspe oho haguã okarúvo hógape, ha haʼe oho. Oguapy hína mesápe, 
ha peteĩ kuña reko vai oikóva upe távape voi, ha oikuaa vaekue Jesús ohoha okarúvo pe fariséo rógape, oguahẽ peteĩ mbayru ipópe henyhẽva mbaʼe ryakuã porãgui. 
Ojaheʼo ha oñesũ Jesús renondépe, ha oñepyrũ ojahéi umi ipy hesaýpe. Upéi omokã jey iñakã raguépe, ohetũ ha omona hese pe mbaʼe ryakuã porã. 
Pe fariséo ojerure vaekue Jesúspe oho haguã okaru, ohechávo upéva, heʼi ijupe: “Ko kuimbaʼe, maranduhárarõ añete, ohechakuaáta mbaʼeichagua kuña reko vaípa hína pe opokóva hese.” 
Upépe Jesús heʼi pe Fariséope: -- Simón, areko peteĩ mbaʼe haʼeséva ndéve. Pe fariséo heʼi chupe: -- Ere katu chéve, mboʼehára. 
Jesús heʼive: -- Mokõi kariaʼy omyengovia vaerã peteĩ viru oiporuka vaekuépe. Peteĩva omeʼẽ vaerã chupe 500, ha pe ambue katu, 50. 
Ha ndaikatúigui omeʼẽ hikuái, pe viru porukaha oheja rei mokõivépe. Koʼágã ere chéve: mávapa umi mokõigui ohayhuvéne chupe? 
Simón katu heʼi: -- Chéverõ guarã pe hetave oheja rei vaekue chupe. Jesús heʼi chupe: -- Añete ere. 
Aipórõ, omaʼẽvo pe kuñáre, Jesús heʼi Simónpe: -- Rehechápa ko kuña? Aike kuri nde rógape ha neremeʼẽi chéve y ajepyhéi haguã. Ko kuña katu, ombojahu che py hesaýpe ha omokã jey iñakã raguépe. 
Nde na che retũi che momaiteívo. Haʼe katu, aike guive ohetũ ha ohetũ che py mokõive. 
Neremoĩri che akãre mbaʼe ryakuã porã, haʼe katu oñohẽ mbaʼe ryakuã porã che pýre. 
Upévare haʼe ndéve umi heta heko vaikue ojeheja reipaha chupe, oporohayhu eterei haguére. Pe heko vaikue ojeheja rei michĩvéva, saʼive ohechauka imborayhu. 
Upéi heʼi pe kuñáme: -- Nde reko vaikue ojeheja reipa ndéve. 
Umi ambue ojejerure hague oho haguã okarúvo, oñepyrũ oporandu ojupe: -- Máva piko kóva angaipágui jepe oporopysyrõva? 
Jesús katu heʼive, ojerévo pe kuña gotyo: -- Rejerovia rupi, reñepysyrõ. Tereho pyʼa guapýpe.
Kóva rire, Jesús ohasa oikóvo peteĩ távagui ambuépe, omoherakuãvo pe marandu porã Tupã sãmbyhy rehegua. Umi 12 apóstol omoirũ chupe, 
ha upéicha avei heta kuña haʼe oipeʼa vaekue mbaʼepochy poguýgui ha mbaʼasýgui omonguera vaekue. Ijapytépe kuéra oĩ María, hérava avei Magdalena, chugui Jesús oguenohẽ 7 mbaʼepochy. 
Oho avei Juana, Cuza rembireko, upéva Herodes mbaʼe repy rerekua, ha Susana ha heta ambue oipytyvõva chupe mbaʼe repy oguerekóva reheve. 
Heta oĩ vaekue osẽva umi távagui ohecha haguã Jesúspe. Upéicha rupi heta ijaty hikuái. Aipórõ omombeʼu chupe kuéra ko ñeʼẽ mbojoja: 
“Oĩ vaekue peteĩ osẽva oñotỹ haguã imbaʼe raʼỹi. Ha oñemitỹnguévo, oĩ umi mbaʼe raʼỹi hoʼáva tapépe. Oñepyrũmba hese ha guyra kuéra hoʼupa. 
Oĩ avei hoʼáva itatýpe, ha umi mbaʼe raʼỹi hoky. Ha ndahiʼýigui ipirupa. 
Oĩ avei hoʼáva ñuatĩndýpe, ha hokývo, umi ñuatĩ ojukapa. 
Oĩ katu avei hoʼáva yvy iporãháme, ha okakuaa ha hiʼa porã, 100 peve peteĩ haʼỹinguégui.” Péicha heʼívo Jesús, hatã oñeʼẽ: “Ohendúvake tojapysaka porã.” 
Hemimboʼe kuéra oporandu Jesúspe mbaʼépa heʼise upe ñeʼẽ mbojoja. 
Haʼe heʼi chupe kuéra: -- Tupã niko oikuaauka peẽmente umi mbaʼe ñemimby isãmbyhy rehegua. Umi ambuépe katu añeʼẽ ñeʼẽ mbojoja rupi, omaʼẽ maʼẽve ramo jepe ohechaʼỹ haguã ha ohendu henduvérõ jepe oikuaaʼỹ haguã. 
Pe ñeʼẽ mbojoja ñemitỹhára rehegua heʼise: “Pe mbaʼe raʼỹi niko Ñandejára Ñeʼẽ hína, 
ha pe hoʼa vaekue tapépe rei, umíva hína umi ohendúva, ha ou Aña ha oipeʼa ipyʼapýgui kuéra, ogueroviaʼỹ haguã ha ani haguã oñepysyrõ. 
Umi mbaʼe raʼỹi hoʼáva itatýpe katu ojogua umi Ñandejára Ñeʼẽ ohendúva, ha ogueroviáva vyʼapópe. Ha ndahapo pypukúigui, oguerovia sapyʼami, ha ojepyʼa raʼã vove, ikangy. 
Umi mbaʼe raʼỹi hoʼa vaekue ñuatĩndýpe, umíva hína umi ohendúva, ha mbegue-mbeguépe ipytupa ojepyʼapýgui, mbaʼe reta potáre ha teko vyʼáre, ha upéicha rupi ndahiʼái. 
Ha umi mbaʼe raʼỹi hoʼa vaekue yvy porãme katu, umíva hína umi imarangatúva ha oñemoĩva ohendu ha ojapo pe marandu heʼíva, ha oñemohatãgui hese hiʼa porãva.” 
Avave nomyendýi peteĩ mbaʼe rendy ha upéi ojahoʼi térã omoĩ tupa guýpe, ohupi uvei yvate ojehesape haguã umi oikéva. 
Upeichaite avei, ndaipóri mbaʼeve okañýva osẽʼỹ vaerã okápe, ha mbaʼe ñemi ojekuaaʼỹ vaerã ha oñemyesakãʼỹ vaerã. 
Aipórõ, pehendu porã: Upe oguerekóvape oñemeʼẽvéta oguerekove haguã. Upe oguerekoʼỹvagui katu, pe michĩmi oimoʼãva oguerekoha jepe ojepeʼáta, ha mbaʼevete ndopyta moʼãi chupe. 
Jesús sy ha ityvýra kuéra oho pe haʼe oĩháme, ha ndaikatúi oñemboja hese, hetaitereígui umi oĩva upépe. 
Ha heʼi hikuái Jesúspe: -- Nde sy ha nde ryvy kuéra na pe okápe hína, ha nde rechase. 
Jesús katu heʼi: -- Umi ohendu ha ojapóva Tupã marandu porã, umíva hína che sy ha che ryvy. 
Peteĩ jey, Jesús oike hemimboʼe kuéra ndive peteĩ kanóape, ha heʼi chupe kuéra: -- Jahasa yguasu mboypýri. Ha oho hikuái. 
Ha ohasa aja hikuái, Jesús oke. Upe jave oñepyrũ oipeju yvytu ne ratãva pe yguasu ári. Pe kanóa oñepyrũ henyhẽ ýgui ha oñapymíta katuete. 
Aipórõ, omombáy Jesúspe ha heʼi hikuái chupe: -- Mboʼehára, mboʼehára! Jaʼyguy niko ñaína! Jesús opuʼã ha ojaʼo pe yvytúpe ha upe y pochýpe. Ha pe yvytu opi ha opa mbaʼe opytuʼu. 
Upéi Jesús heʼi hemimboʼe kuérape: -- Mbaʼe piko oiko pe pende jeroviágui. Haʼe kuéra katu, ohecha ramo pe oikóva ha kyhyje pópe oporandu joa ojupe: -- Máva piko kóva, ko oñeʼẽva yvytu ratã ha y pochýpe, ha iñeʼẽ rendúva chupe? 
Hasypeve oguahẽ hikuái Gerásape, opytáva yguasu mboypýri, Galiléa rovái. 
Oguejývo Jesús, osẽ upe távagui peteĩ kuimbaʼe imbaʼepochýva, ha oñemboja hendápe. Aréma noñemondevéi ha ndoikovéiva raʼe ogahápe, oiko umi tyvy paʼũ rupi. 
Ohechávo Jesúspe, oñesũ henondépe ha osapukái: -- Aníke rejapo che rehe mbaʼeve Jesús, Tupã Yvatetegua Raʼy. Tupãre ajerure ndéve, ani haguã che mbohasa asy! 
Péicha heʼi, Jesús heʼíma haguére pe mbaʼepochýpe osẽ haguã chugui. Heta jevýma pe mbaʼepochy ombotarova chupe. Ha opyta haguã, ojepokua ha ojepykuapa ramo jepe, haʼe omondohopáva umíva ha pe mbaʼepochy ogueraha chupe umi yvy ojeikoʼỹháre. 
Jesús heʼi chupe: -- Mbaʼéicha nde réra. Ha haʼe heʼi: -- Che réra Legión. Péicha heʼi, hetágui umi mbaʼepochy oike vaekue ipype. 
Ha upépe ojerure Jesúspe ani haguã omondo chupe kuéra yvykua pypukúpe. 
Ha aguĩ upégui heta kure okarúva hína pe yvytýre, umi mbaʼepochy ojerure ojeheja haguã chupe kuéra oike umi kurére. Ha Jesús oheja chupe kuéra oike. 
Ha umi mbaʼepochy osẽ upe kuimbaʼégui ha oike umi kurére, ha hetakue umi kure oho ojepoi ýpe, ha upépe omanomba. 
Umi kure rerekua, ohechávo mbaʼépa ojehu, pyaʼe oho hikuái ha omombeʼu opa mbaʼe pe távape ha umi okaháre. 
Opavave oho ohechávo pe ojehu vaekue. Ha oguahẽvo Jesús rendápe, ojuhu hikuái pe kuimbaʼe imbaʼepochy vaekuépe oguapy hína henondépe, oñemonde ha iñakã porã. Ha okyhyjepa hikuái. 
Ha umi ohecha vaekue mbaʼépa ojehu, omombeʼu umi oúvape mbaʼéichapa okuera raʼe pe imbaʼepochýva. 
Opavave oikóva Gerasa jerekuévo oñepyrũ ojerure asy Jesúspe oho haguã upégui, okyhyjetereígui hikuái. Aipórõ, Jesús ojupi pe kanóape ha oho. 
Pe kariaʼy osẽ vaekue mbaʼepochy poguýgui ojerure Jesúspe oheja haguã chupe oho hendive. Haʼe katu heʼi chupe: 
 -- Tereho nde rógape ha emombeʼu opa mbaʼe Tupã ojapo vaekue nde rehe. Pe kariaʼy oho ha oiko omombeʼu pe táva jerekuére opa mbaʼe Jesús ojapo vaekue hesehápe. 
Ou jey rire mboypýrigui, torypápe opavave ohaʼarõ joa Jesúspe. 
Upévo, oguahẽ peteĩ hérava Jairo, judío kuéra tupao pegua ruvicha. Upe kuimbaʼe oñesũ Jesús renondépe, ha ojerure asy chupe ohomi haguã hógape. 
Peteĩete niko itajýra, oguerekóva 12 áño, ha oĩva hína omano haguãichaite. Oho kuévo, Jesús oñandu ojopypaha chupe hikuái, hetaitereígui umi ohóva hendive. 
Umi ohóva apytépe oĩ peteĩ kuña hasýva ojapóma 12 áño tuguy syrýgui, ha oiporupámava opa oguerekóva oñepohanouka haguã. Ha avave ndaikatúi omonguera chupe. 
Upe kuña oñemboja Jesús rehe hapykue guio ha opoko pe ijao ruguáire, ha upepete pe huguy syry opyta. 
Aipórõ Jesús oporandu: -- Máva piko opoko che rehe? Avave ndeʼírimarõ opoko hague hese, Pedro heʼi: -- Mboʼehára, opavavéko nde jopy ha ne myaña opa guio. Ha piko reporandu, mávapa opoko nde rehe? 
Jesús heʼi jey: -- Oĩ peteĩ opoko vaekue che rehe. Añandu osẽ hague che hegui pokatu. 
Upe kuña, ohechámarõ ndaikatu moʼãiha okañy, ryryipópe oho oñesũ Jesús renondépe. Omombeʼu chupe, opavave rovake, mbaʼérepa opoko raʼe hese, ha mbaʼéichapa raʼe upepete okuera. 
Jesús heʼi chupe: -- Che rajy, che rehe rejerovia haguére rekuera. Tereho katu rejepyʼapyʼỹre. 
Jesús oñeʼẽ jave gueteri hína, oguahẽ peteĩ tembijokuái ha heʼi Jáirope: -- Nde rajy omanóma. Anivéntema remyangekói Mboʼehárape. 
Jesús ohendu upéva, ha heʼi chupe: -- Ani rekyhyje. Ejerovia che rehe, ha nde rajy nomano moʼãi. 
Oguahẽvo upe ógape, ndohejái avavépe oike hendive, Pedro, Santiago ha Juánpe añónte, pe mitãkuña sy ha itúva ndive. 
Opavave hasẽ joa, ha ojaheʼo hikuái hese. Jesús katu heʼi chupe kuéra: -- Ani pene rasẽ. Pe mitã kuñáko nomanói, okénte hína. 
Maymáva opuka Jesús rehe, oikuaágui pe mitãkuña omanóma hague. 
Upépe Jesús ipojái pe mitãkuña póre, ha heʼi hatã chupe: -- Nde, mitãkuña, epuʼã! 
Ha haʼe oikove jey, ha Jesús ojerure oñemongaru haguã. 
Isy ha itúva opyta ijurujái. Jesús katu heʼi ani haguã omombeʼu avavépe upe mbaʼe ojehu vaekue.
Jesús ombyaty umi 12 hemimboʼe ha omeʼẽ chupe kuéra pokatu ha puʼaka omosẽ haguã opaichagua mbaʼepochy, ha omonguera haguã opaichagua mbaʼasy. 
Omondo chupe kuéra oporomomarandu haguã Tupã sãmbyhýre, ha omonguera haguã hasývape. 
Heʼi chupe kuéra: -- Ani peraha mbaʼeve tapére guarã, yvyra pende po pegua, vosa, mbujape, viru ha ao jopyru. 
Oimeraẽva óga peguahẽhápe, upépe pepyta pesẽtaha árape peve. 
Ha oimérõ táva pene moguahẽseʼỹha, tapeho upégui. Peityvyro yvytĩmbo pende pýgui, ohecha kuaa haguã hikuái upéva maranduha Tupã oinupãtaha chupe kuéra. 
Aipórõ osẽ hikuái ha oho umi tavaʼi rupi, omyasãi marandu porã ha omonguera hasývape. 
Mburuvicha guasu Herodes ohendu opaite mbaʼe oikóva, ha ndoikuaái mbaʼépa ojapóta, oĩgui heʼíva Juan oikove jey hague. 
Ambue katu heʼi, ou hague maranduhára Elías, ha ambueve katu, oimeha maranduhára yma guare oikove jeýva. 
Ha Herodes heʼi: -- Cheté haʼe vaekue oñeñakaʼõ haguã Juan. Máva piko aipórõ pe hetaite mbaʼe oñemombeʼuha? Upévare Herodes oñehaʼã ohecha Jesúspe. 
Ojevývo umi apóstol, omombeʼu hikuái Jesúspe opa mbaʼe ojapo vaekue. Haʼe ogueraha chupe kuéra haʼeñóme peteĩ táva hérava Betsáidape. 
Ha umi tavagua oikuaávo, ohopa hapykuéri. Ha Jesús oheja chupe kuéra oguahẽ hendápe. Oñeʼẽ chupe kuéra Tupã sãmbyhýre ha omonguera hasývape. 
Kaʼaru etereíguima, umi 12 apóstol oho Jesús rendápe ha heʼi chupe hikuái: -- Emondo opavavépe toho topytuʼu, ha toheka tembiʼu umi táva ha umi oka aguĩháre. Koʼápe niko ndaipóri véima mbaʼeve. 
Jesús heʼi chupe kuéra: -- Peẽ voi pemongaru chupe kuéra. Haʼe kuéra katu heʼi: -- Roguereko niko 5 mbuja ha mokõi pira, ndorohói mbaʼérõ rojoguávo tembiʼu umívape guarã. 
Oĩ niko hína 5.000 kuimbaʼe rupi. Ha Jesús heʼi hemimboʼe kuérape: -- Pemboguapy 50 rupi aty-atýpe. 
Haʼe kuéra ojapo upéicha ha omboguapy opavavépe. 
Upéi Jesús ojapyhy ipópe umi 5 mbuja ha umi mokõi pira ha, omaʼẽvo yvága gotyo, ojerure Tupã ohovasa haguã. Upéi oipeheʼã umi mbuja ha omeʼẽ hemimboʼe kuérape omoĩ haguã opavave renondépe. 
Maymáva hoʼu hyguãtã meve. Ha umi hembývagui omonoʼõ hikuái 12 ajaka renyhẽ. 
Peteĩ jey, Jesús oñemboʼe jave hína haʼeño, ha hemimboʼe kuéra oĩ hendive, oporandu chupe kuéra: -- Mavaha che piko ojeʼe? 
Haʼe kuéra heʼi chupe: -- Oĩ heʼíva ndeha Juan Bautista. Oĩ heʼíva ndeha Elías, ha oime katu heʼíva ndeha peteĩva umi maranduhára yma guare oikove jeýva. 
Jesús oporandu chupe kuéra: -- Ha peẽ piko mbaʼe peje, mávapa che? Ha Pedro heʼi: -- Nde hína upe Mesías, Tupã rembiporavo. 
Jesús katu heta heʼi hemimboʼe kuérape ani haguã omombeʼu upéva avavépe. 
Ha heʼi: -- Che, yvypóraicha aju vaekue, ahasa asy mante vaerã, ha ojahéita che rehe umi myakãhára, umi paʼi ruvicha ha umi Moisés rembiapoukapy mboʼeha. Che jukáta hikuái, ha mbohapy ára rire aikove jeýta. 
Upéi heʼi opavavépe: -- Oime ramo che moirũséva toñembyesarái ijehegui, tohupi ára koʼẽre ikurusu ijapére, ha ta che moirũ. 
Pe hekovére hakateʼỹva, omanóta. Pe omanóva che rehehápe katu, oikovéta. 
Mbaʼépa oguenohẽne yvypóra oguerekopárõ opaite mbaʼe ipópe, térã oñehundi ramo haʼe ipo rupiete? Mbaʼeve! 
Oimérõ che rerotĩva ha oguerotĩva che ñeʼẽ, che avei, yvypóraicha aju vaekue, atĩne heseve kuéra, ajúvo che Ru mimbipa reheve ha Tupã remimbou marangatu kuéra ndive. 
 -- Añetehápe haʼe peẽme, koʼápe oĩva apytépe oĩ nomano moʼãiva ohecha mboyve Tupã sãmbyhy. 
Upe rire, 8 ára haguépe Jesús heʼi rire koʼã mbaʼe, oho peteĩ yvyty ruʼãme oñemboʼe haguã ha ogueraha hendive Pedro, Santiago ha Juánpe. 
Oñemboʼe aja hína, hova iñambuepa ha umi ijao morotĩ sakã ha ojajaipa. 
Ha ojekuaa mokõi kuimbaʼe oñomongetáva hendive. Umíva Moisés ha Elías, 
omimbipáva avei hikuái ha oñeʼẽva Jesús ohotaháre ko yvy árigui, ojehútava Jerusalénpe. 
Hopehýi etereírõ jepe, Pedro ha iñirũ nguéra ndokéi, ha ohecha hikuái Jesús mimbipa ha umi mokõi oĩ vaekue hendive. 
Umi kuimbaʼe ohótama jave, Pedro heʼi Jesúspe: -- Mboʼehára, iporãite niko ikatúre ñaime koʼápe. Reipotárõ ajapóta peẽme pene rendaguã, peteĩ ne mbaʼerã, peteĩ Moiséspe guarã ha Elíaspe guarã avei. Pedro katu ndoikuaái pe heʼíva. 
Pedro oñeʼẽ aja, ou peteĩ arai omimbipáva ha ojahoʼi chupe kuéra. Ha ojechávo pe arai apytépe, okyhyje hikuái. 
Pe araígui oñehendu peteĩ ñeʼẽ ha heʼíva: “Kóva haʼe che Raʼy, che aiporavo vaekue. Pehendu chupe”., 
Oñehendúvo upe ñeʼẽ, Jesús opyta haʼeño. Ha haʼe kuéra oguerokirĩ umi mbaʼe, ha umíva umi árape avavépe ndeʼíri umi mbaʼe ohecha vaekue. 
Ambue árape, oguejývo pe yvytýgui, hetaiterei osẽva ohuguãitĩ Jesúspe. 
Ha peteĩ kuimbaʼe upe apyte guive heʼi hatã chupe: -- Mboʼehára, emaʼẽmína che raʼýre, haʼe ñoite niko areko. 
Peteĩ mbaʼepochy ojapyhy chupe, ha ombosapukái, ha oityvyro ha ombojuru ryjuipa. Oguereko asy ha ndopoiséi chugui. 
Ajerure ne remimboʼe kuérape oguenohẽ haguã chugui pe mbaʼepochy, ha haʼe kuéra ndaikatúi. 
Jesús heʼi chupe: -- Há, tekove jeroviaʼỹ ha heko añáva! Arakaʼe peve piko aikóta pende reheve ha pogueropuʼaka? Eru koʼápe nde raʼy. 
Oñemboja jave hína pe mitãrusu, pe mbaʼepochy oity yvýpe ha oityvyro hatã jey chupe. Jesús katu ojaʼo pe mbaʼepochýpe, omonguera pe mitãrusúpe ha omeʼẽ itúvape. 
Ha maymáva opyta ijurujái ha ohecha ramo Tupã mbaʼe guasueteha. Opavave ohecha ramo aja hína pe Jesús ojapóva, haʼe heʼi hemimboʼe kuérape: 
 -- Pehendu porã kóva ha ani pende resarái: Che, yvypóraicha aju vaekue, haʼáta hína yvypóra kuéra pópe. 
Hemimboʼe kuérape katu nahesakãi pe heʼíva. Neʼĩra gueteri niko haʼe kuéra oĩ oikuaa haguãicha. Upéi ave, okyhyjeterei hikuái oporandu haguã Jesúspe mbaʼépa pe heʼiséva. 
Umíva umi árape, Jesús remimboʼe kuéra oñemoĩ heʼi ojupe mávapa pe mbaʼe guasuvéva ijapytépe kuéra. 
Jesús, ohecha kuaávo mbaʼépa oguereko hikuái iñakãme, ohenói peteĩ mitãme, omoĩ ijypýpe, 
ha heʼi chupe kuéra: -- Che rérape oguerohorýva ko mitãme, chéve che rerohory, ha oguerohory avei pe che mbou vaekuépe. Upévare, pe michĩvéva pende apytépe, upéva hína upe mbaʼe guasuvéva. 
Juan heʼi chupe: -- Mboʼehára, rohecha kuri peteĩ omosẽva mbaʼepochy nde rérape, ha rojoko, ndahaʼéigui ore ndivegua. 
Ha Jesús heʼi chupe: -- Ani pejoko, pe opuʼãʼỹva ñande rehe niko oĩ ñane ndive. 
Hiʼaguĩmarõ hína ára Jesús ojupi vaerãha yvágape, osẽ oho kyhyjeʼỹre Jerusalénpe. 
Omondo hembijokuái tenonderã, ohóva peteĩ tavaʼi Samaría guápe ohecha haguã chupe hendaguã. 
Umi Samariagua katu, nomoguahẽséi chupe ohecha kuaágui ohoha hína Jerusalénpe. 
Hemimboʼe kuéra Santiago ha Juan ohechávo upéva, heʼi chupe: -- Ore Jára, reipotápa roʼe oguejy haguã yvágagui tata ohundi haguã chupe kuéra? 
Jesús katu ojere ojaʼo ha heʼi chupe kuéra: Peẽko ndapeikuaáinte mbaʼe espíritu reheguápa peẽ. Che yvypóraicha aju vaekue ndajúi aporohundívo, aju katu aporopysyrõ haguã 
Ha upéi oho hikuái ambue tavaʼipe. 
Oho aja hikuái, tapére peteĩ kuimbaʼe heʼi Jesúspe: -- Che Jára, che romoirũta mamo rehohápe. 
Jesús heʼi chupe: -- Aguaraʼi niko oguereko ikeha, ha guyra kuéra hupa. Che, yvypóraicha aju vaekue katu, ndarekói mamo ambojeko haguã che akã. 
Jesús heʼi ambuépe: -- Eju che ndive. Haʼe katu heʼi: -- Che Jára, che rejána taha raẽ tañotỹmi che ru. 
Jesús katu heʼi upévape: -- Eheja umi omanómava toñotỹ umi omanóvape. Nde katu tereho ha emoherakuã Tupã sãmbyhy. 
Ambue katu heʼi avei chupe: -- Che Jára, ahase ne ndive, che rejami raẽna taha tamomarandu che róga guápe. 
Jesús ombohovái chupe: -- Pe arádo omoĩva ipópe ha omaʼẽva hapykuévo, naiporãi Tupã sãmbyhýpe guarã.
Kóva rire Jesús oiporavo 72pe ha omondo henonderã, mokõi-mokõi umi táva rupi ha mamo haʼe oho vaerãháme. 
Heʼi chupe kuéra: “Ajépa tuicha pe kokue ha heta hiʼa, omonoʼõ vaerãnte mbovy. Upévare, pejerure pe kóga járape tombou umi ou vaerãme omonoʼõ. 
Tapeho peẽ. Peikuaáke pomondoha hína ovecha raʼýicha aguara guasu apytépe. 
Ani peraha viru ha tembiʼu ha pende py rehegua ave. Ha ani pepyta pe poromomaiteívo tapére. 
Peikévo peteĩ ógape, pemomaitei raẽ pejévo: ‘Pyʼa guapy ko ógape guarã.’ 
Ha upépe oĩ ramo yvypóra oipotáva pyʼa guapy, hembipota oikóne. Upeichaʼỹrõ katu, peẽme jeýnte opytáta. 
Pepyta upe óga upévape, ha peʼu ha peyʼu umi haʼe kuéra oguerekóvagui. Opa ombaʼapóvape niko ojehepymeʼẽ vaerã voínte. Ani peva-peva rei peteĩ ógagui ambuépe. 
Peho ramo peteĩ táva peñemoguahẽháme, peʼu umi peẽme oñemeʼẽvagui. 
Pemonguera umi hasýva upépe oĩvape, ha peje chupe kuéra: ‘Tupã sãmbyhy hiʼaguĩma pende hegui.’ 
Ha pehórõ peteĩ táva peñemoguahẽʼỹháme, pesẽ okápe ha peje: 
‘Pende táva pegua yvytĩmbo oja vaekue ore pýre jepe, roityvyro ore pochýgui pende rehe. Ha peikuaáke kóva, Tupã sãmbyhy hiʼaguĩma pende hegui.’ 
Haʼe peẽme, ágãnte chupe kuéra oñenupã pohyivéta umi táva Sodómape oiko vaekuégui.” 
Ejererekóke nde, táva Corazín! Ejererekóke nde, táva Betsaida. Táva Tiro ha Sidónpe ojejapo rire umi mbaʼe hechapyrãva ojejapo vaekue pende pype, ymáma ojevy vaerã moʼã hikuái Tupã gotyo, ha oñemonde ao vosakuépe ha oguapy tanimbu ári, ohechauka haguã ombyasyha iñangaipa. 
Tupã oporombojovakeha árape, peẽ peñenupã pohyivéta umi táva Tiro ha Sidón peguágui. 
Ha nde, táva Cafarnaúm, reimoʼã piko reguahẽtaha yvágape? Tupã uvei nde reitýta omanóva retãme! 
Umi pene rendúva, chéve che rendu ha pe ojahéiva pende rehe, ojahéi che rehe. Ha pe ojahéiva che rehe, ojahéi pe che mbouharére. 
Umi 72 ou jey hikuái vyʼapópe, ha heʼi: -- Ore Jára, umi mbaʼepochy jepe ojapo roʼéva nde rérape. 
Jesús heʼi chupe kuéra: -- Upéicha. Che ahecha Satanápe hoʼa ramo yvágagui aratirícha. 
Che ameʼẽ vaekue peẽme pokatu peguata haguã mbói ha alakran apytépe, ha pende puʼaka haguã umi pende rehe ijaʼeʼỹvare, ojehuʼỹre peẽme mbaʼeve ivaíva. 
Anínte pevyʼa umi mbaʼepochy ojapo haguére pejéva. Pevyʼa uvei oimemaháre pende réra ojehai yvágape. 
Upe javete Jesús henyhẽ Espíritu Santo guigua vyʼápe, ha heʼi: “Romombaʼe guasu che Ru, yvága ha yvy Jára, reñomi haguére koʼã mbaʼe umi iñarandu ha imbaʼe kuaávagui, ha reikuaauka umi iñaranduʼỹvape. Upéicha che Ru, péichante voi reipota vaekue ojehu. 
Che Ru niko omoĩ che po guýpe opa mbaʼe. Avave ndoikuaái Tupã Raʼýpe, Túva añónte. Ha avave ndoikuaái Túvape, Tupã Raʼy añónte, ha umi ojekuaaukávape Tupã Raʼy.” 
Ha ojerévo hemimboʼe kuéra gotyo, heʼi chupe kuéra año: “Ovyʼaiténe umi ohecháva pe peẽ pehecháva hína. 
Añetehápe haʼe peẽme, heta maranduhára ha heta mburuvicha guasu ohechase vaekue ko peẽ pehecháva, ha ndohechái. Haʼe kuéra ohenduse vaekue ko peẽ pehendúva, ha nohendúi.” 
Peteĩ Moisés rembiapoukapy mboʼeha oho oñeʼẽ Jesús ndive, ha ohaʼã haguã chupe oporandu: -- Mboʼehára, mbaʼe piko ajapo vaerã areko haguã jeikove opaʼỹva? 
Jesús heʼi chupe: -- Mbaʼépa oĩ tembiapoukapýpe? Mbaʼe piko pehecháva kuatiápe? 
Upe Moisés rembiapoukapy mboʼeha heʼi: -- Ehayhu Tupã nde Járape ne nde pyʼaite guive, ne ánga rugua guive ha opa ne arandukue reheve, ha ehayhu nde rapichápe rejehayhuháicha nde. 
Ha Jesús katu heʼi: -- Ere porã, rejapórõ upéicha, reikovéta. 
Pe tembiapoukapy mboʼeha katu, omoĩ porãsévo imbaʼe porandu, heʼi Jesúspe: -- Ha máva piko pe che rapicha? 
Aipórõ Jesús heʼi chupe: -- Peteĩ kariaʼy oguata ohóvo Jerusalén rape guio Jericó gotyo, ha peteĩ mondaha aty ohape joko chupe, ha oipeʼa chugui ijao peve. Oinupã hikuái ha oheja chupe omano ha nomanóime. 
Peichahágui rei peteĩ paʼi ohasa upe rupi, ha ohechávo chupe ojere chugui ha ohónte ha ndopytái. 
Peteĩ levíta avei oguahẽ upépe, ha ohecha vove, ojere chugui ha ohónte avei tenonderã. 
Peteĩ kuimbaʼe Samariagua katu, ohóva hína upe tape upévare avei, ohechávo oiporiahurereko chupe. 
Oñemboja hese, oipohano ñandyry ha kaguýpe ha ojokua chupe umi ojekutu hague rupi. Upéi ohupi chupe ikavaju tee ári, ogueraha peteĩ óga ojepytahápe ha oñangareko hese. 
Upe riregua koʼẽme, upe Samariagua oguenohẽ mokõi ára mbaʼapokue repy ha omeʼẽ upe óga járape, ha heʼi chupe: -- Eñangareko ko kariaʼýre. Ndohupytypáirõ viru, che ahepymeʼẽta ndéve upéi ajevývo. 
Ha néi, mávapa koʼãvagui, ndéverõ guarã pe kariaʼy rapicha, ohape joko vaekue umi mbaʼe vai apoha? 
Upe Moisés rembiapoukapy mboʼeha heʼi: -- Pe oiporiahurereko vaekue chupe. Jesús katu heʼi chupe: -- Néi, tereho ha ejapo ndave upéicha. 
Jesús oipykúi hape ha oguahẽ peteĩ tavaʼipe, ha upépe omoguahẽ chupe hógape peteĩ kuña hérava Marta. 
Haʼe oguereko peteĩ ikypyʼy hérava María, oguapýva Jesús ypýpe ohendu haguã umi heʼíva. 
Marta katu, oikóva hína heta hembiapo reheve, oñemboja Jesús rehe ha heʼi chupe: -- Che Jára, na nde pyʼapýipa che kypyʼy che rejaha cheño ko tembiapo hetaite reheve? Ere chupe ta che pytyvõ. 
Jesús katu heʼi chupe: -- Marta, Marta, rejepyʼapy hetaiterei mbaʼére, 
ha peteĩ mbaʼénte tekotevẽ. María ojapyhy pe iporãvéva, ha avave ndoipeʼa moʼãi chugui.
Peteĩ jey Jesús oñemboʼe hína peteĩ hendápe. Oñemboʼepávo, hemimboʼe peteĩ heʼi chupe: -- Ore Jára, ore mboʼena roñemboʼe haguã, Juan omboʼe haguéicha hemimboʼe kuérape. 
Jesús heʼi chupe kuéra: -- Peñemboʼévo, peje: Che Rutoñemombaʼe nde réra marangatu. Eju ore sãmbyhy, 
Koʼẽ koʼẽrekenaemeʼẽ oréve ore rembiʼurã. 
Eheja rei oréveore angaipa,ore roheja reiháichaopavave ore reheojapo vai vaekuépe. Aníkena rehejáteirojepyʼa raʼã! 
Jesús avei heʼi: -- Peteĩva peẽ guaʼu raʼe oguereko peteĩ iñirũ, pyhare pyte ohóva hógape ha heʼi chupe: ‘Che irũ: eiporuka chéve mbohapy mbujape, 
peteĩ che irũ niko péina oguahẽ mombyrýgui che rógape, ha ndarekói mbaʼeve ameʼẽ vaerã chupe. 
Añetehápe niko haʼe pe kotypy guive ndeʼi moʼãi chupe: ‘Ani che myangekói, che rokẽ oñemboty, ha che raʼy kuéra ha che roñeno hína. Ndaikatúi apuʼã ameʼẽvo ndéve mbaʼeve.’ 
Haʼe peẽme, nopuʼãi ramo jepe ombaʼe meʼẽvo chupe, iñirũ haguére, omeʼẽne chupe opa mbaʼe oikotevẽva anive haguã omyangekói chupe. 
Upévare che haʼe peẽme: “Pejerure, ha Tupã omeʼẽta peẽme. Peheka ha haʼe ojuhukáta peẽme. Pembota Tupã rokẽ ha haʼe oipeʼáta peẽme.” 
Ojerurévape niko oñemeʼẽ, ohekáva katu ojuhu, ha pe okẽ ombotávape ojepeʼa. 
Máva peẽva piko, pende raʼy ojerure ramo peẽme pira, pemeʼẽta chupe mbói? 
Térã ñandu kavaju ojerure ramo chupe ryguasu rupiʼa? 
Peẽ, pene rembiapo vaíva Tupã renondépe, pemeʼẽ kuaa ramo iporãva pende raʼy kuérape, koʼyteve pende Ru yvágape oĩva omeʼẽta Espíritu Santo umi chupe ojerurévape. 
Jesús omosẽ hína peteĩ kariaʼýgui pe mbaʼepochy omoñeʼẽngu vaekue chupe. Ha pe mbaʼepochy osẽvo, upe iñeʼẽngúva oñepyrũ oñeʼẽ. Opavave ohecha ramo joa upéva. 
Oime jepe heʼíva: “Beelzebú, Aña nguéra ruvicha voi niko hína pe ohejáva chupe omosẽ umi mbaʼepochy kuérape.” 
Ha oime avei umi, omoñuhãvo chupe, ojeruréva Jesúspe ojapo haguã mbaʼe hechapyrãva ohechauka haguã Tupã oĩha hendive. 
Haʼe katu, oikuaáva hína mbaʼépa oguereko hikuái iñakãme, heʼi chupe kuéra: -- Peteĩ tetã oñembojaʼopa ramo ha opuʼãmba ramo oñoakãre, oñehundi. Ha opa hóga kuéra hoʼapa ojoʼári. 
Péicha avei Sataná voi opuʼã ramo ijehe, mbaʼéicha piko imbarete tapiáta? Kóicha haʼe, peẽ pejégui che amosẽha mbaʼepochy kuérape, Beelzebú pokatu rupi. 
Péicharõ añete, máva piko omeʼẽ pene remimboʼe kuérape pokatu omosẽ haguã chupe kuéra? Pene remimboʼe kuéra ojapóva rupi voi, ojehecha peẽ pejavyha. 
Che amosẽ ramo mbaʼepochy kuérape Tupã po rupi, upéva heʼise Tupã sãmbyhy oguahẽmaha peẽme. 
“Peteĩ kuimbaʼe mbarete ikyse porã ramo ha oñangareko hógare, umi mbaʼe oñongatúva ipype oĩ porã. 
Ha ou ramo ambue imbaretevéva chugui ha ipuʼaka hese katu, oipeʼa chugui pe kyse ojerovia hague, ha opa oguerekóva, ha ojapo umívagui ojaposéva. 
Upe che ndive oĩʼỹva, oñemoĩ che rehe. Ha upe che ndive omonoʼõʼỹva, omosarambi.” 
“Peteĩ mbaʼepochy osẽ ramo oimeraẽvagui, oho oiko umi okyʼỹha rupi ohekávo pytuʼu. Ha ndojuhúi ramo heʼi: ‘Aha jeýta che rógape, mamo asẽ haguégui.” 
Ha ou jeývo, ojuhu pe osẽ hague ojetypei ha ipotĩ porãha. 
Upéi, oho ha ogueru ambue 7 mbaʼepochy, heko añavéva chugui, oike hikuái ipype, ha oiko upépe. Ha péicha, pe yvypóra rekove opyta vaive iñepyrũmbýgui. 
Jesús oñeʼẽ aja hína koʼã mbaʼére, umi oĩva apytégui peteĩ kuña osapukái: -- Ovyʼaiténepa pe kuña nde reru vaekue ko yvy ári ha ne mokambu vaekue! 
Haʼe katu heʼi: -- Ovyʼaiténe uvei umi ohendúva Ñandejára Ñeʼẽ ha ojapo pe haʼe heʼíva! 
Heta hetave ohóvo Jesús rehe oñembojáva, ha haʼe oñepyrũ heʼi chupe kuéra: “Tekove ahẽ koʼagãguánte ojerure ohecha haguã mbaʼe hechapyrãva. Ndojehechauka moʼãi peẽme mbaʼeveichagua mbaʼe hechapyrãva. Tupã ohechaukáta peẽme maranduhára Jonás rehe ojapo haguéicha. 
Pe Jonáspe ojehechauka vaekue niko Nínivepe guarã mbaʼe hechapyrãva vaekue. Upéicha avei che, yvypóraicha aju vaekue, mbaʼe hechapyrãva hína opavavépe guarã. 
Ñembojovakeha árape, oĩmarõ Tupã renondépe yvypóra koʼagãgua, pe mburuvicha guasu kuñáva tetã Sebá pegua, opuʼã vaerã avei mbojovakeha árape, ha pene moĩ vaíta Tupã renondépe pene rembiapo vai haguére. Haʼe niko mombyry mombyryvégui oho vaekue ohendu haguã Salomón ñeʼẽ arandu. Ha che haʼe peẽme, peteĩ mbaʼe guasuvéva Salomóngui oĩ hína koʼápe koʼágã. 
Umi Ninivegua avei opuʼã vaerã pe ñembojovakeha árape, ojepyguarávo yvypóra rekovekue koʼágã guápe, pene moĩ vai haguã. Ninivegua niko ojere vaekue Tupã gotyo ohendúvo Jonás marandu, ha pe koʼápe oĩva hína mbaʼe guasuve Jonásgui.” 
“Avave nomyendýi peteĩ mbaʼe rendy ha omoĩ ojehechaʼỹ haguãme térã peteĩ mbayru guýpe. Yvate uvei oñemoĩ ojehesape haguã umi oikéva. 
Nde resa niko hína pe nde rekove omyesakãva. Nde resa hesãi ramo, omyesakãta nde rekove. Nahesãi ramo katu, nde rekove oĩta pytũmbýpe. 
Eñangarekóke ani pe tesapeha oĩva nde pypégui oiko pytũ. 
Nde rete ojehesapepárõ ha ndaipórirõ pype pytũ, opa mbaʼe rehecha sakã porãne, tesapeha nde resapérõ guáicha.” 
Jesús oñeʼẽmbávo, peteĩ fariséo heʼi chupe oho haguã okaru hógape. Jesús oho ha oike oguapy mesápe. 
Upe fariséo ohecha ramo Jesús ndojepohéiriha okaru mboyve. 
Jesús katu heʼi chupe: -- Peẽ fariséo pemopotĩ ijape guio rei pe jayʼuha ha pe ñaʼẽmbe, ha pende ryepýpe pene renyhẽ opa pe monda vaekuégui ha pene ñaña porégui. 
Pende výro. Ndapeikuaái piko pe ojapo vaekue ijapere, ojapo hague avei hyepyre? 
Pemeʼẽ pene tupãmbaʼe pende pyʼaite guive, ha upéicharõ opa mbaʼe ipotĩta. 
“Pejererekóke peẽ fariséo, pemboykéva 10gui peteĩ pene pohã ñana ha opa mbaʼe peñotỹ vaekégui, ha ndapehecha kuaái teko jojáva ha mborayhu Tupãme guarã. Kóva hína pejapo vaerãva, pembotapykueʼỹre umi ambue. 
Pejererekóke peẽ fariséo, peguapyséva umi iporãvehápe judío kuéra tupaópe, ha peipotáva opavave pene momaitei pene mbojeroviávo, mamo peikoha rupi. 
Pejererekóke peẽ, pejoguáva umi tyvy ojekuaaʼỹvape, opavave opyrũva oikuaaʼỹre.” 
Heʼi chupe upépe peteĩva umi Moisés rembiapoukapy mboʼeha apytégui: -- Mboʼehára, erévo upéva, ore mbopochy oréve avei. 
Ha Jesús heʼi chupe: -- Pejererekóke peẽ ave, Moisés rembiapoukapy mboʼeha, pehupíva ambue atiʼy ári mbaʼe pohýi avave ikatuʼỹva ogueropuʼaka, ha peẽ peteĩ pene kuãme jepe ndapepokoséi hese. 
“Pejererekóke peẽ, pemopuʼãva ityvyrã umi maranduhárape, pende ru kuéra ypykue ojuka vaekuépe. 
Péichape peẽ peikuaauka hína peimeha umi pende ru ypy kuerakue ojapo vaekue ndive. Haʼe kuéra ojuka vaekue umi maranduhárape, ha peẽ pejapo ityvyrã.” 
Upévare, arandu guasuetépe heʼi vaekue Tupã: ‘Amondóta peẽme maranduhára ha apóstol, ha oiméta pejukáva ha ambue peikóva pemuña.’ 
Umi yvypóra koʼágã guápe, Tupã ojeruréta hepykue umi maranduhára ruguýre, oñeñohẽ vaekue oúvo ojejapo ñepyrũ guive ko yvy. 
Abel ruguy guive, Zacarías ruguy peve, ojejuka vaekue pe altar ha Tupã koty paʼũme. Aipórõ haʼe peẽme, Tupã ojeruretaha hekove kuéra repykuére opavave koʼágã oikóvagui. 
“Pejererekóke peẽ, Moisés rembiapoukapy mboʼeha, perekóva pende pópe peikuaa haguã Tupã, ha peẽ voi ndapeikuaái ha ndapehejái avavépe oikuaa chupe.” 
Jesús osẽvo upégui, umi Moisés rembiapoukapy mboʼeha ha umi fariséo ipochyeterei ha oñepyrũ oñatõi chupe porandúpe. 
Omoñuhãse chupe oity haguã chupe iñeʼẽngue rupi voi.
Upe aja katu, heta hetave yvypóra oñembyaty, ha hetaitereígui ojejapipa ojuehe. Jesús iñepyrũrã oñeʼẽ hemimboʼe kuérape: “Peñeñangarekóke umi fariséo rova mokõigui. 
Ndaipóri mbaʼeve okañýva ojehechaʼỹ vaerã ha oñemíva ojekuaaʼỹ vaerã. 
Upévare, opa mbaʼe peẽ pejéva pytũmbýpe, oñehendúne ára sakãme, ha umi pejéva ñemiháme ha koty ñembotypýpe ojesapukáine opa óga ári guive.” 
“Peẽme, che irũ nguéra haʼe, ani pekyhyje umi pende reténte ojukávagui, ha upéi katu ndaikatu véima ojapo mbaʼeve. 
Che haʼéta peẽme mávaguipa pekyhyje vaerã: Pekyhyje oporojuka rire ipokatúva oporomondo haguã aña retãme. Upévagui pekyhyje vaerã. 
“Noñemeʼẽi ngaʼu piko 5 guyraʼimi mokõi viru pehẽnguemíre? Upéicharõ jepe, Tupã ndahesaráiri chugui kuéra. 
Pene akãrague peteĩ-teĩ jepe niko haʼe oikuaapa. Aníke aipo ramo pekyhyje, peẽ niko mbaʼe guasu eteve hína heta guyraʼígui.” 
“Haʼe peẽme, oimeraẽ heʼíva opavave renondépe che rehe ojeroviaha, che, Tupã raʼy yvypóraicha aju vaekue, añeʼẽne avei hese Tupã remimbou kuéra renondépe. 
Ha oimeraẽ heʼíva opavave renondépe nda che kuaaiha, che avei haʼéne Tupã remimbou kuéra renondépe, ndaikuaaiha chupe. 
Tupã oheja reíta oimeraẽvape che rehe jepe, yvypóraicha aju vaekue, oñeʼẽ vaívape. Upe Espíritu Santo rehe oñeʼẽ vaívape katu, ndojeheja rei moʼãi arakaʼeve.” 
“Pejererahávo umi judío tupaópe, térã mbojovakehára ha mburuvicha kuéra renondépe, ani pejepyʼapy mbaʼéichapa peñemoʼãtare térã mbaʼépa pejétare. 
Oguahẽvo peẽme peñeʼẽ haguã, Espíritu Santo pene mboʼéta opa peje vaerãre.” 
Peteĩ umi oĩva apytégui heʼi Jesúspe: -- Mboʼehára, ere che rykeʼýpe tomeʼẽ chéve che mbaʼerãva, ore ru oheja vaekuégui. 
Ha Jesús heʼi chupe: -- Che irũ, máva piko che moĩ raʼe pende apytépe mbojovakehárõ térã mbojaʼohárõ? 
Ha heʼi avei: -- Pejerereko opaichagua mbaʼepotágui. Jeikovéko noĩri heta mbaʼe ojererekóre. 
Ha upérõ omombeʼu chupe kuéra ko ñeʼẽ mbojoja: “Oiko vaekue peteĩ imbaʼe retáva, hemitỹngue osẽ porãite vaekue ha heta omonoʼõ. 
Upe imbaʼe retáva oñemoĩ ojepyʼa mongeta: ‘Mbaʼe piko ajapóta? Ndarekói niko moõpa añongatúta che remitỹngue amonoʼõva.’ 
Ha heʼi ijupe: ‘Aikuaáma mbaʼépa ajapóta. Aitýta pe che remitỹngue ñongatuha ha amopuʼãta tuichavéva añongatu haguã opa osẽ vaekue koʼágã ha opa arekóva. 
Upéi haʼéta che jupe: ‘Che irũ, heta mbaʼe rereko iñongatupy heta Ára jerépe guarã. Epytuʼu, ekaru, emboyʼu ha evyʼa nde rekovépe.’ 
Tupã katu heʼi chupe: ‘Nde, výro, ko pyharépe voi remanóta. Ha pe rerekóva iñongatupy piko mávape guarãta? 
Péicha ojehu pe yvypóra omonoʼõvape mbaʼe reta ijupe guarã año, ha imboriahu Tupã renondépe.” 
Upéi Jesús heʼi hemimboʼe kuérape: “Kóva haʼe peẽme: ‘Ani pejepyʼapy mbaʼépa peʼúta térã mbaʼépa pemondéta peikove haguã. 
Ñande rekove niko mbaʼe guasuve hína tembiʼúgui, ha ñande rete umi aógui. 
Pemaʼẽ umi guyráre. Haʼe kuéra noñemitỹi ha nomonoʼõi, ha noñongatúi mamove. Opáichavo, Tupã omongaru chupe kuéra. Mbaʼe guasueteve niko peẽ chugui kuéra. 
Máva piko pende apytégui ojepyʼapy haguére ikatúne ombojoapy hekove michĩ raʼymínte jepe? 
Ndaikatúirõ pejapo umi mbaʼe michĩvéva jepe, maerã piko pejepyʼapýta mbaʼevére?’” 
Pemaʼẽ umi yvoty ñúme guáre, mbaʼéichapa okakuaa, ombaʼapo ha ojapoʼỹre mbaʼeve. Che haʼe peẽme, mburuvicha guasu Salomón jepe opa ijeguaka reheve naiporãi vaekue umi yvoty iporãháicha. 
Ha Tupã péicha omondérõ umi kaʼavo ñúme opuʼãva koʼágã, ha koʼẽrõ ojehapýtava tatakuápe, piko mbaʼeichaiteve na pene monde moʼãi peẽme, peẽ tekove jeroviaʼỹ. 
Upévare, ani peiko pejepyʼapy, pehekávo mbaʼépa peʼúta térã mbaʼépa pemboyʼúta. 
Opa koʼã mbaʼére niko ojepyʼapy Tupãre ojeroviaʼỹva. Peẽ katu niko oĩ pende Ru oikuaáva peikotevẽha koʼã mbaʼe. 
Upéva rangue, pejepyʼapy uvei Tupã sãmbyhýre. Upéi oñemeʼẽta peẽme opa koʼã mbaʼe avei. 
“Ani pekyhyje, che ovecha kuéra. Peẽ pene mbovy, ha upéicharõ jepe, pende Ru ndive peẽ peisãmbyhýta. 
Pemeʼẽ hepýre opa perekóva ha pemeʼẽ oikotevẽvape. Peñehaʼã pereko vosa ndaituja moʼãiva, mbaʼe reta opaʼỹva yvágape, mondaha oikeʼỹháme, ha tiguaʼã ombyaiʼỹháme. 
Pe oĩháme pene mbaʼe reta, upépe avei pemoĩta pende pyʼa.” 
Ovyʼaite vaerã niko umi tembiguái, ojevývo ijára ojuhúva opáy. Haʼe peẽme, pe ijára voi omboguapytaha chupe kuéra mesápe ha oñemoĩta omeʼẽ peteĩ-teĩme pe tembiʼu. 
Ovyʼaiténe haʼe kuéra ojejuhúrõ opáy, ijára oguahẽrõ jepe pyhare pyte térã koʼẽ mbota. 
Perekóke kóva pene akãme: Peteĩ óga jára oikuaa ramo arakaʼetépa oikéta hógape mondaha, haʼe ndoke moʼãi ha ndoheja moʼãi avavépe oike hógape omonda haguã chupe. 
Peẽ avei pejesareko vaerã. Peimoʼãʼỹve jave niko che, yvypóraicha aju vaekue, ajúta.” 
Pedro oporandu Jesúspe: -- Che Jára, ere piko raʼe ko ñeʼẽ mbojoja oréve guarãnte, térãpa opavavépe guarã? 
Ñandejára heʼi: Mávapa hína pe tembiguái ijeroviaháva ha imbaʼe recha kuaáva? Upéva hína pe ijára omoĩva ipo guýpe ambue hembiguái kuéra omongaru haguã oikotevẽ jave. 
Ovyʼaite vaerãnepa pe tembiguái, ijára oguahẽ vove ojuhúva ojapopaha hekópe hembiapo. 
Añetete haʼe peẽme, pe óga jára omoĩne ipo guýpe opa oguerekóva. 
Pe tembiguái oimoʼã ramo ijára hiʼaretaha ha oñepyrũ oñemboharái hapicháre, ha osẽ okaru ha omboyʼu umi tekove kaʼu ndive. 
Ha ijára ou jeýne haʼe oimoʼãʼỹve ha ohaʼarõʼỹve jave, ha omyanguʼíne chupe teju ruguáipe, oñembyepotiháicha hova mokõivape. 
“Pe tembiguái oikuaáva ijára rembipota, ha noñembosakoʼiri ha naiñeʼẽ rendúi chupe, oñenupã hetáne. 
Ha pe tembiguái, oikuaaʼỹre ojapóva ojapoʼỹ vaerã, oñenupãʼivéne. Pe oñemeʼẽ hetávape, heta avei ojejeruréne. Ha pe ojejeroviaveha ndive ojejopyvéne.” 
“Che aju vaekue amyendývo tata yvypóra apytépe, ha aipotaitépa ojepotáma raʼe hína! 
Ahasa vaerã peteĩ jehasa asy nde vaívare. Ha mbaʼeichaitépa aipotáma hína oguahẽ upe ára! 
Peimoʼã piko che aju hague aru haguã pyʼa guapy ko yvy ári? Haʼe peẽme ahaniriha, jejoavy uvei. 
Koʼágui rire, peteĩ ógape oikohápe 5, mbohapy opuʼãta mokõire, ha mokõi mbohapýre. 
Túva opuʼãta taʼýrare, ha taʼýra túvare. Sy opuʼãta imemby kuñáre, ha memby kuña isýre. Ména sy opuʼãta imemby rembirekóre, ha tembireko opuʼãta iména sýre.” 
Jesús heʼi avei opavavépe: “Pehechávo arai opuʼãha kuarahy reiképe, peẽ peje okytaha, ha upéicha ojehu. 
Ha yvytu oipeju hatã ramo yvatévo guio, peje hakutaha. 
Peẽ tekove rova mokõi! Peẽ niko peikuaa mbaʼépa ojehúta árare pemañárõ. Mbaʼéicha rupi piko ndapeikuaái mbaʼépa heʼise koʼã ára peikoveha?” 
“Mbaʼére piko nde voi nderehecha kuaái pe heko jojáva? 
Oimérõ rejaʼyvyreha tereho hendive mburuvicha rendápe. Eñehaʼã eñemoĩ porã hendive ikatu jave gueteri, nde rerahaʼỹ mboyve mbojovakehára renondépe. Upeichaʼỹrõ, pe mbojovakehára ne meʼẽta mburuvichápe, ha mburuvicha ne moingéta yvyrakuápe. 
Cháke haʼe ndéve, upégui neresẽ moʼãi neremyengoviapái peve viru pehẽngueminte jepe ndéve hembýva.”
Umíva umi árape avei, oĩ ohóva ohecha Jesúspe, ha omombeʼu chupe mbaʼéichapa Pilato ojuka kuimbaʼe kuéra Galiléa guápe ombaʼe kuaveʼẽ jave hikuái Tupãme. 
Jesús heʼi chupe kuéra: “Peimoʼãpa peẽ upéva ojehu hague umi Galiléa guápe, haʼe kuéra iñangaipa hetave hague ambuégui upe tetãme? 
Haʼe peẽme nahaniriha, ha peẽ voi ndapejevýirõ Tupã gotyo, pemanóta avei. 
Peimoʼã piko peẽ umi 18 omano vaekue ako hoʼa ramo hiʼári kuéra Siloé pegua óga yvate, hembiapo vaive raʼe umi ambue Jerusalénpe oikóvagui? 
Haʼe peẽme ahaniriha; ha peẽ voi ndapejevýirõ Tupã gotyo, pemanóta avei.” 
Jesús omombeʼu chupe kuéra ko ñeʼẽ mbojoja: “Peteĩ kuimbaʼe oguereko vaekue peteĩ ígo iparraltýpe, ha oho ohecha hiʼapa, ha ndojuhúi mbaʼeve. 
Aipórõ heʼi pe parralty ñangarekohápe: ‘Maʼẽ, mbohapy áño pukukue aju ko igoʼakue arahávo, ha arakaʼeve ndajuhúi. Eikytĩ mbaʼe, maerã piko ombyai reíta hína ko yvy?’ 
Pe parralty ñangarekoha katu heʼi chupe: ‘Che jára, eheja gueterína peteĩ áño. Ahapyatýta ha amoĩta hese pohã omopuʼã porãva. 
Hiʼa ramo iporã, ha upeichaʼỹrõ reitýne.’” 
Peteĩ pytuʼuha ára jave Jesús oñemoĩ oporomboʼe peteĩ judío kuéra tupaópe. 
Ha oĩ hína upépe peteĩ kuña hasýva ojapóma 18 áño. Peteĩ mbaʼepochy omokarapã raʼe chupe, ha ndaikatúi oñeakãupi. 
Ohechávo upe kuña, Jesús ohenói ha heʼi chupe: -- Nde kuña, rekueráma ne mbaʼasýgui. 
Omoĩ ipo hese, ha upepete upe kuña oñeakãupi ha oñepyrũ oguerohory Tupãme. 
Pe judío kuéra tupao ruvicha katu ipochy, Jesús omonguera haguére upe kuñáme pytuʼuha árape, ha heʼi umi oĩvape: -- Oĩ niko 6 ára oñembaʼapo haguã. Peju umi ára umívape peñemonguera haguã, ha ani pytuʼuha árape. 
Ñandejára heʼi chupe: -- Peẽ, tekove rova mokõi! Ndapejorái ngaʼu piko pene rymba guéi térã pene rymba vúrro pytuʼuha ára jave, peraha haguã pemboyʼúvo? 
Ko kuña peikuaa haguã, Abraham ñemoñaréva ha Sataná oguereko vaekue iñapytĩmby ko mbaʼasýre ojapóma 18 áño, ndojejorái vaerãpa raʼe, tahaʼe jepe pytuʼuha árape? 
Jesús heʼívo péicha, umi hese ijaʼeʼỹva otĩ opytávo. Ha opavave katu ovyʼa joa ohechávo umi mbaʼe guasu haʼe ojapóva. 
Jesús heʼi avei: “Mbaʼépepa ojogua pe Tupã sãmbyhy ha mbaʼe rehépa ikatu ambojoja? 
Ojogua ku mostása raʼỹime ojereraháva oñeñotỹ kokuépe, ha upéi opuʼã yvatéva yvyra mátaicha ha guyra ou ojaitypo hakãre.” 
Jesús heʼi avei: “Mbaʼe rehépa ikatu ambojoja pe Tupã sãmbyhy? 
Upéva haʼe ku mbuja mbovuháicha peteĩ kuñakarai ombojeheʼáva 25 kílo rupi huʼitĩ, ipahápe ombovupáva.” 
Jerusalén rapére ohóvo, Jesús oporomboʼe umi táva ha tavaʼi ohasaha rupi. 
Peteĩ osẽ oporandu chupe: -- Che Jára, ndaheta moʼãi piko umi oñepysyrõtava? Haʼe katu heʼi chupe: 
 -- Peñehaʼã peike pe okẽ poʼi rupi. Che haʼe peẽme hetataha umi oikeséva, ndaikatu moʼãi ramo jepe oike. 
Óga jára opuʼã ha omboty rire okẽ, peẽ, okápe peiméva, pesapukáita pejévo: ‘Karai, eipeʼána oréve pe okẽ.’ Haʼe katu heʼíta peẽme: ‘Che ndaikuaái mamoguápa peẽ.’ 
Upépe peñepyrũta peje: ‘Rokaru ha romboyʼu vaekue niko ne ndive, ha nde oremboʼémi ore táva roka rupi.’ 
Haʼe katu heʼíta peẽme: ‘Che ndaikuaái mamoguápa peẽ. Pe che reja, peẽ tekove ahẽ! 
Ha upépe ojaheʼo soróta ha hãi mante omopururũta, ojehechávo Abraham, Isaac, Jacob ha opa maranduhára oĩha Tupã oisãmbyhyhápe, ha peẽ peñemosẽha okápe. 
Oúta yvypóra yvatevogua, yvy gotyogua, kuarahy resẽvogua ha kuarahy reikevogua, oguapy haguã okaru Tupã sãmbyhýpe. 
Upévo, umi koʼágã itapykuéva, itenondéta. Ha umi koʼágã itenondéva, itapykuéta. 
Oguahẽ avei umi fariséo ha heʼi Jesúspe: -- Tereho koʼágui, Herodes nde jukaukase. 
Haʼe heʼi chupe kuéra: -- Tapeho ha peje pe aguarápe: ‘Maʼẽ, ko ára ha koʼẽrõ amosẽ aikóvo mbaʼepochy kuérape ha amonguera hasývape, ha koʼẽ ambuérõ ae ajapopáta. 
Aha mante vaerã che rapére ko ára, koʼẽrõ ha upe rire. Maranduhára niko ndaikatúi omanóvo mombyry Jerusaléngui. 
“Jerusalén, Jerusalén, rejukáva maranduhára kuéra ha rejapíva itápe umi ñeʼẽ reruha Tupã omboúva ndéve! Hetaitéma niko ambyatyse vaekue ne memby kuéra, ryguasu ombyatyháicha itaʼýra ipepoguýpe, ha ndereipotái! 
Upévare, nde róga opytáta nandi ha itaperéta. Ha haʼe ndéve nda che recha moʼã veimaha, oguahẽ peve ára erévo: ‘Tojehovasa pe oúva Ñandejára rérape!’”
Peteĩ pytuʼuha árape, Jesús oho okarúvo peteĩ fariséo ruvicha rógape. Ha oka guio umi fariséo omaʼẽ ñemi hese. 
Oĩ avei upépe, henondépe, peteĩ kariaʼy hasýva, ijyva ha hetyma rurupáva. 
Jesús oporandu umi Moisés rembiapoukapy mboʼeha ha umi Fariséope: -- Ikatúpa oñemonguera peteĩ hasýva pytuʼuha árape, térãpa ahániri? 
Haʼe kuéra katu opyta okirirĩ. Aipórõ haʼe omonguera upe hasývape ha heʼi chupe oho haguã. 
Ha umi Fariséope heʼi: -- Mávapa pende apytépe, itaʼýra térã hymbaguéi hoʼárõ yvykuápe, pyaʼe ndohói oguenohẽ, pytuʼuha ára ramo jepe? 
Ha ndaikatúi heʼi hikuái chupe mbaʼeve. 
Jesús ohechávo, umi ohóva okarúvo oiporavoha oguapy haguã umi oñembojeroviavéva oguapyhápe, oñemoñeʼẽ chupe kuéra kóicha: 
 -- Reñehenóirõ peteĩ ñemenda karu guasuhápe, ani reguapy pe iñakãme. Cháke ikatu oguahẽ peteĩ mbaʼe guasuvéva nde hegui, 
ha pe óga jára pene renói vaekue mokõivépe, ikatu ou heʼi ndéve: ‘Emeʼẽ ne renda amóvape’. Aipórõ rehóne ñemotĩme reguapy pe ipahaitépe. 
Reñehenóirõ karuhápe eguapy uvei pe ipahaitépe, ikatu haguã pe ne renói vaekue ou heʼi ndéve: ‘Che irũ, ehasa peteĩ iporãvehápe.’ Upéicharõ, oñemyengoviáta ndéve umi oguapýva ne ndive mesápe, ne renondépe. 
Pe oñembotuicháva oñemomichĩta, ha pe oñemomichĩvape oñembotuicháta. 
Heʼi avei pe kuimbaʼépe pe ojerure vaekue chupe oho haguã okarúvo hógape: -- Rejapóvo peteĩ jekaru, asaje térã pyhare, ani rejerure oho haguã ne irũ nguérape, térã nde ryvy ha nde rykeʼy kuérape, ha opa nde róga guápe ha nde róga ykeregua imbaʼe retávape. Haʼe kuéra ojeruréne avei ndéve reho haguã, ha upéicha omyengoviáta ndéve hikuái. 
Rejapo ramo karu guasu, ejerure uvei oho haguã upe karuhápe umi imboriahúvape, umi oĩmbaʼỹva ha iñepãvape, umi ohechaʼỹvape, 
ha revyʼáta. Umíva niko ndaikatu moʼãi ohepymeʼẽ ndéve. Ndéve katu oñemyengoviáta opavave heko jojáva oikove jeyha árape. 
Ohendúvo kóva, peteĩ oguapýva hína upe mesápe, heʼi Jesúspe: -- Ovyʼaite vaerãpa pe okarúva Tupã oisãmbyhyhápe. 
Jesús heʼi chupe: -- Peteĩ kariaʼy ojapo peteĩ karu nde tuicháva ha omondo ojerurévo hetápe oho haguã okaru. 
Ojekarúta jave omondo hembiguáipe heʼívo chupe kuára: ‘Peju, karurã oĩmbáma.’ 
Ha upépe peteĩ-teĩ oñepyrũ heʼi ndaikatu moʼãiha oho. Pe tenondegua heʼi: ‘Péina ajogua ramo peteĩ yvy, ha aha vaerã ahecha. Ehecha kuaamína chéve.’ 
Ambue katu heʼi: ‘Ajogua niko 5 joyvy guéi, ha aha vaerã ahecha oikópa. Ehecha kuaamína chéve.’ 
Ha ambue heʼi: ‘Amenda ramo niko ha ndaikatu moʼãi aha.’ 
Upe tembiguái ojevy ha omombeʼupa ijárape. Haʼe ipochy, ha heʼi hembiguáipe: ‘Tereho pyaʼe pe okáre ha eru koʼápe umi imboriahúvape, umi oĩmbaʼỹva, umi ohechaʼỹva ha umi iñepãvape.’ 
Kurive rire upe tembiguái heʼi: ‘Che jára, ajapóma pe ere vaekue chéve, ha heta rendaguã gueteri oĩ.’ 
Aipórõ, ijára heʼi upe tembiguáipe: ‘Tereho umi tape rupi ha umi óga jerére ha emyañaña rejuhúvape oike haguã, tahenyhẽ che róga. 
Haʼe peẽme, mavavete umi ojejerure ypy vaekuépe ou haguã okaru, ndokaru moʼãi che mesápe.’ 
Heta yvypóra oho Jesús rapykuéri, ha haʼe ojere heʼi chupe kuéra: 
“Oimérõ oúva che ndive, ha ohayhuve che hegui itúvape, isy, hembireko, itaʼýra kuéra, itykeʼýra ha ityvýra kuéra, heindy kuérape, ha ijupe voi, ndaikatu moʼãi oiko che remimboʼe ramo. 
Ha pe ohupiʼỹva ikurusu ijapére che moirũ haguã, upéva ndaikatúi oiko che remimboʼérõ. 
Peteĩva peẽ ojaposérõ peteĩ óga yvate, ndoguapy raẽi ngaʼúpa ohecha mbovýpa ohupytýta chupe, ohecha haguã oguerekótapa ojapopa haguã? 
Upeichaʼỹrõ, omoĩ ramo hopytarãnte ha upéi naikatúi ojapopa, ohecháva guive oñepyrũne oñembohory hese. 
Heʼíne hikuái: ‘Ko kuimbaʼe oñepyrũ hóga ha ndaikatúi ojapopa.’ 
Térã peteĩ mburuvicha guasu ohótarõ oñorãirõ ambue mburuvicha guasu ndive, ndoguapýi ngaʼúpa ohecha 10.000 ñorãirõhára rehevépa ikatúne ombohovái pe hiʼári oúvape 20.000 reheve? 
Ha ndaikatu moʼãi ramo ombohovái chupe, pe ambue mburuvicha guasu oĩvo gueteri mombyry, omondóne hendápe hembijokuái ojerurévo oñorãirõʼỹ haguã. 
Aipórõ, oimeraẽva peẽ ndohejapáiva opa oguerekóva, ndaikatúi oiko che remimboʼérõ.” 
“Juky niko iporã. Naheʼẽvéi ramo katu niko naiporã véima mbaʼeverã. 
Naiporãi yvýpe guarã, térã yvy oñemohuʼũ haguã. Oñemombo mante vaerã. Ijapysávake tohendu.”
Opa umi omonoʼõva jehepymeʼẽ Rómape guarã ha heta ambue herakuã vaíva, oñemboja Jesús rehe ohendu haguã chupe. 
Umi Moisés rembiapoukapy mboʼeha ha fariséo kuéra oñeʼẽ hese upévare, ha heʼi: -- Kóva omoguahẽ umi iñangaipávape, ha okaru hendive kuéra. 
Aipórõ Jesús omombeʼu chupe kuéra ko ñeʼẽ mbojoja: 
“Mávapa pende apytépe, oguerekórõ 100 ovecha ha okañy chugui peteĩ, ndohejái chéne umi 99 ñúme, ha oho oheka pe okañy vaekue, ojuhu peve? 
Ha ojuhu vove, vyʼapópe omoĩ ijatiʼy ári, 
ha oguahẽvo hógape ombyaty iñirũ nguéra ha hóga ykeregua kuérape, ha heʼi chupe kuéra: ‘Pevyʼáke che ndive, ajuhúma pe ovecha okañy vaekue che hegui.’ 
Haʼe peẽme, péicha avei oĩveha vyʼa yvágape, peteĩ angaipa apoha hembiapo vaikuégui oñembyasývare, 99 heko jojávagui, oikotevẽʼỹva oñembyasýgui.” 
“Ỹrõ katu, mbaʼe kuñápa oguerekóva 10 viru ha okañy chugui peteĩ, nomyendýi peteĩ tataindy ha oitypei porãite asy hóga ojuhu peve? 
Ha ojuhúvo, ombyaty iñirũ nguéra ha opa hóga ykére guápe, ha heʼi chupe kuéra: ‘Pevyʼa che ndive, ajuhúma pe viru okañy vaekue che hegui.’ 
Haʼe peẽme, peichaha avei oĩ vyʼa Tupã remimbou kuéra apytépe peteĩ angaipa apoha ohejáva hembiapo vaíre.” 
Jesús omombeʼu avei kóva: “Peteĩ kuimbaʼe itaʼýra mokõi, 
ha pe imitãvéva heʼi itúvape: ‘Che ru, emeʼẽ chéve pe rehejátava, che mbaʼerãva.’ Aipórõ, upe kuimbaʼe ombojaʼo taʼýra kuérape oguerekóva. 
Mbovymi ára rire, pe imitãvéva omeʼẽmba hepýre pe oñemeʼẽ vaekue chupe. Ha pe hepykuére oho mombyry, ambue tetãme, ha upépe omombopa vyʼa reípe, ojejokoʼỹre. 
Ha oiporupámarõ pe ogueraha vaekue, ndaipóri guasuvéi tembiʼu upe tetãme, ha haʼe oñepyrũ ohasa ñembyahýi. 
Oho ojerure ombaʼapo haguã peteĩ karai upépe guápe, ha upéva omondo chupe ñúme oñangareko haguã kurére. 
Ha hiʼãnte chupe oñemohyguãtã pe algarrovoʼa, kure hoʼúvape, ha avave nomeʼẽi chupe. 
Amo ipahávo ojepyʼa mongeta: Mboy ombaʼapóvape piko che ru rógape hembypa tembiʼu. Che katu, koʼápe, amano ñembyahýigui! 
Aha jeýta che ru rógape, ha haʼéta chupe: ‘Che ru, che rembiapo vai Tupã ndive ha ne ndive, 
ndaikatu véima añehenóivo nde raʼy. Che rereko peteĩ ne mbaʼapohára ramo.’ 
Aipórõ oñemoĩ oho jey itúva rógape. Oĩ jave gueteri hína mombyry, itúva ohecha chupe ha oiporiahurereko. Osẽ ohuguãitĩvo, ha omoguahẽ ñehetũ na ñañuãme. 
Taʼýra heʼi chupe: ‘Che ru, che rembiapo vai Tupã ndive ha nde ndive. Ndaikatu véima añehenóivo nde raʼy.’ 
Itúva katu heʼi hembiguái kuérape: ‘Pyaʼe penohẽ ao iporãvéva ha pemonde hese. Pemoĩ avei chupe kuãirũ ha pembopy rehegua. 
Peru pe vakaraʼy ikyravéva, ha pejuka. Kóva jarohorýta peteĩ karu guasúpe! 
Ko che raʼy kóva omanóma vaekue ha oikove jey; okañy vaekue ha jajuhu jey.” Oñepyrũ hikuái pe vyʼa guasu. 
Upe aja, pe taʼýra tuichavéva oĩ ñúme. Ou jeývo ha oĩmarõ pe óga ypýpe, ohendu pe mbaʼepu ha pe jeroky ryapu. 
Aipórõ ohenói peteĩ hembiguáipe ha oporandu chupe mbaʼépa oiko hína. 
Upe tembiguái heʼi chupe: ‘Nde ryvy niko péina ou jey. Ha nde ru ojukauka peteĩ vakaraʼy ikyravéva, ou jeýre hesãi ha ndojehúi chupe mbaʼeve ivaíva.’ 
Heta ipochy pe tykeʼýra, ha ndoikeséi. Aipórõ itúva osẽ ojerure asy chupe oike haguã. 
Haʼe heʼi itúvape: ‘Nde reikuaa mboy áñopa ambaʼapo ndéve, ha ojapopa opa mbaʼe nde reipotáva, ha arakaʼeve neremeʼẽiva chéve peteĩ kavara raʼymínte jepe, ajapo haguã karu guasu che irũ nguéra ndive. 
Koʼágã katu, oguahẽ ko nde raʼy omombopa rei vaekue iviru kuña reko vaíre, ha rejuka chupe guarã vakaraʼy ikyravéva.’ 
Itúva heʼi chupe: ‘Che raʼy, nde niko tapia reime che ndive, ha opa arekóva ne mbaʼe. 
Ha jarohory vaerã kóva peteĩ karu guasúpe ha javyʼa. Nde ryvy niko, omanóma vaekue ha oikove jey, okañy vaekue ha jajuhu jey.
Jesús omombeʼu avei kóva hemimboʼe kuérape: “Oiko vaekue peteĩ kuimbaʼe imbaʼe retáva oguerekóva peteĩ hóga rerekua. Ha ojeho ojeʼe chupe, upe óga rerekua oiporu vaipaha hína umi oguerekóva. 
Ijára ohenói ha heʼi chupe: ‘Mbaʼe piko ko ojeʼéva nde rehe? Emoĩmba chéve kuatiáre ne rembiapokue, nde ndaikatu véima reiko che róga rerekuárõ.’ 
Upe óga rerekua oñemoĩ ojepyʼa mongeta: ‘Mbaʼe piko ajapóta koʼágã, che jára che rejáva mbaʼapoʼỹre? Na che mbaretéi ayvyjoʼo haguã ha atĩ ajerure haguã tupãmbaʼe. 
Aikuaáma mbaʼépa ajapóta, areko haguã che moguahẽva hógape, ágã apytávo mbaʼapoʼỹre.’ 
Ohenói peteĩ-teĩme umi ohepymeʼẽ vaerãva ijárape. Pe tenonde guápe oporandu: ‘Mbovýpa rehepymeʼẽ vaerã che járape?’ 
Upéva heʼi chupe: ‘Ameʼẽ vaerã chupe 100 hyru ñandyry.’ Pe óga rerekua heʼi: ‘Péina koʼápe nde kuatia, eguapy ha ejapo ambue 50 rehénte.’ 
Upéi oporandu ambuépe: ‘Ha nde, mboy rehepymeʼẽ vaerã? Ha haʼe heʼi: ‘100 atýra trígo.’ Pe óga rerekua heʼi avei chupe: ‘Kóina ápe nde kuatia, ejapo ambue 80 rehénte.’ 
Mbaʼe jára ohecha kuaa, pe óga rerekua rova atã ikatupyry hague opa ojapóvape. Ha upéicha niko, umi ombaʼapóva ko yvy ári guáre ikatupyryve voínte umi Tupã rembipotárente oikóvagui.” 
“Haʼe peẽme peiporu haguã opa herekopy ko yvy arigua peñemoirũ heta haguã. Péicha umi mbaʼeta opávo oĩta pene moguahẽva óga opa ára guarãme.” 
Pe mbaʼe michĩvape heko potĩva, heko potĩ avei hetávape; ha pe ipojojaʼỹva mbaʼe michĩme, ndaikatúi avei ipojojávo mbaʼe hetápe. 
Ha upéicha, umi mbaʼe reta guaʼu ko yvy arigua ndive peẽ napendereko potĩri ramo, máva piko ojeroviáta pende rehe omeʼẽ haguã peẽme umi mbaʼe reta añeteguáva? 
Ha na pende reko potĩri ramo pene mbaʼeʼỹre, máva piko omeʼẽta peẽme pe pene mbaʼéva? 
Peteĩ tembiguái ndaikatúi ijára mokõivo. Ndaijaʼéine peteĩre ha ohayhúne pe ambuépe, térã ombojeroviáne peteĩme ha ojahéine pe ambuére. Ndaikatúi ñambojerovia Tupãme ha virúpe oñondive. 
Umi fariséo, viru ohayhúva, ohendu opa koʼã mbaʼe ha oñembohory Jesús rehe. 
Jesús heʼi chupe kuéra: Peẽ hína umi pehasáva heko jojávarõ opavave renondépe, Tupã katu oikuaa hína pende pyʼapy. Tupã ogueroʼyrõ umi mbaʼe yvypórape guarã iporãvéva. 
“Tembiapoukapy ha maranduhára kuéra oguahẽ Juan ára peve. Upe guive oñemyasãi marandu ipyahúva Tupã sãmbyhy rehegua, ha opavave oñehaʼã opáichavo oike ipype. 
Hasyive tembiapoukapy tykyremínte jepe ojehu haguã, yvy ha yvága opa rangue.” 
“Peteĩ kuimbaʼe opoírõ hembirekógui ha omenda ambuére, oporomyakã ratĩ hína. Ha pe omendáva pe kuña ojepoívare, oporomyakã ratĩnte avei hína.” 
“Oikómi vaekue peteĩ karai imbaʼe retáva, oñemondémiva ao hepýpe ha iporãvape. Ha opa árapente, ojapóvami karu guasu neporã-porãva hógape. 
Oikómi vaekue ave, peteĩ tekove mboriahu hérava Lázaro. Hete ijaipa ha oguapýmiva yvýpe, pe imbaʼe retáva róga rokẽme. 
Ha umi jagua jepe oúmiva oheréi umi ijaiha. Lázarope hiʼántemiva oñemohyguãtã pe tembiʼu rembyrégui hoʼáva pe imbaʼe retáva meságui. 
Peteĩ árape katu, Lázaro omano. Ha Tupã remimbou kuéra ou ogueraha chupe, ha omboguapy okaru haguã Abraham ykére. Upe imbaʼe retáva omano avei, ha oñeñotỹ. 
Ha pe imbaʼe retáva ohasa asy aja umi omanóva ohohápe, ojesaupi, ha mombyry guive ohecha Abrahámpe, ha Lázarope ave oguapýva hína ijykére. 
Ha oñemoĩ osapukái: ‘Che ru Abraham, che poriahurerekóna. Emondomína Lázarope tomyakỹ ikuã apỹi, ha tou tombopiroʼy chéve che kũ. Ahasa asy eterei niko hína ko tatápe.’ 
Abraham katu heʼi chupe: ‘Che raʼy, ne manduʼánteke yvýpe rehupytýma hague iporãnguete. Lázaro katu, ivaikuénte ohupyty vaekue. Koʼágã, haʼe ipyʼa pytuʼu koʼápe, ha nde rehasa asy hína. 
Ha upéi ave, oĩ peteĩ yvykua pypuku ñane paʼũme. Ha upévagui, avave ndaikatúi ohasa koʼágui upépe, térã upéguio koʼápe.’ 
Pe imbaʼe retáva heʼi upévo: ‘Ajerure asy ndéve aipórõ, che ru Abraham, remondomi haguã Lázarope che ru rógape. 
Upépe niko oime umi 5 che ryvy. Tomomarandu chupe kuéra, ani ágã haʼe kuéra avei ou hoʼa ko ojehasa asyetehápe.’ 
Abraham heʼi chupe: ‘Haʼe kuéra niko oguereko umi mbaʼe Moisés ha maranduhára kuéra omoĩ vaekue kuatiáre. Umívare tojeheko mboʼe!’ 
Pe imbaʼe retáva katu heʼi: ‘Che ru Abraham, upéva niko naiporãmbái. Peteĩ omanóva ojehechaukárõ chupe kuéra katu, péicharõ oheja mbaʼéne hikuái heko vaikue.’ 
Abraham katu heʼi chupe: ‘Nohenduséi ramo Moisés ha umi maranduhára kuérape, ngaʼu piko ogueroviáta hikuái peteĩ omano ha oikove jey vaekuépe?’”
Jesús heʼi hemimboʼe kuérape: “Ndaikatúi ojejoko oĩvo heta mbaʼe oporoitýva teko vaípe, ha tojerekóke umi yvypóra oitýva hapichápe, teko vaípe. 
Iporãve vaerã oitýrõ chupe hikuái yguasúpe ita guasu ijajúri, haʼe oity rangue angaipápe peteĩ jepe umi michĩmívape.” 
Pejererekóke peẽ. Nde rapicha heko vaírõ, emongavaju chupe. Ohejárõ heko vaikue katu, eheja rei chupe. 
Tahembiapo vai jepe raʼe nde rehe 7 jey peteĩ árape. Ha 7 jey oho ramo heʼi ndéve reheja rei haguã chupe, reheja rei vaerã. 
Umi apóstol ojerure Ñandejárape: -- Emeʼẽve oréve pe jerovia. 
Ñandejára heʼi chupe kuéra: -- Pende jerovia michĩ ramo jepe oimeraẽ mbaʼe raʼỹi michĩve vaicha, pejéta peteĩ yvyra mátape: “Ejehapoʼo upégui ha eñemohenda yguasúpe”, ha ojapóne pejéva. 
“Pe oguerekóva hembiguái oguahẽva oyvyjokahágui ha oñangarekohágui hymba kuérare, heʼi ngaʼúpa chupe: ‘Ehasa ha eguapy ekaru?’ 
Ahániri, heʼi katu chupe: Ejapo chéve che karurã, ha eñemoĩ eñangareko che rehe che akaru ha amboyʼu aja. Upéi nde ikatúne rekaru ha remboyʼu.’ 
Ha upéi ave, ndojeaguijemeʼẽi upe tembiguáipe ojapo haguére umi heʼi vaekue chupe. 
Péicha avei peẽ, ágã pejapopávo umi Tupã heʼi vaekue peẽme, peje vaerã: ‘Ore tembiguái ipituáva, rojapónte rojapo vaerã.’” 
Ohóvo Jerusalénpe, Jesús ohasa Samaría ha Galiléa paʼũ rupi. 
Ha oguahẽ peteĩ tavaʼipe, ha upépe osẽ huguãitĩvo 10 kuimbaʼe ijaipáva. Opyta mombyry chugui, 
ha osapukái: -- Jesús, mboʼehára, ore poriahurerekomína! 
Ohechávo chupe kuéra, Jesús heʼi: -- Tapeho paʼi rendápe. Ha oho aja, ipotĩ hikuái imbaʼasýgui. 
Peteĩva, ojechávo ipotĩha, ojevy ha sapukáipe oguerohory Tupãme, 
ha oñesũ Jesús renondépe, ojayvy yvy peve omeʼẽvo chupe ijaguije. Upéva pe kuimbaʼe Samariagua. 
Jesús heʼi chupe: -- Ndahaʼéi piko 10 raʼe umi ipotĩ vaekue imbaʼasýgui? Moõ piko oime umi ambue 9? 
Ko kuimbaʼe mombyrygua año piko ou oguerohory haguã Tupãme? 
Ha heʼi upe kariaʼýpe: -- Epuʼã ha tereho. Rejerovia rupi rekuera. 
Umi fariséo oporandu Jesúspe arakaʼépa oguahẽ vaerã Tupã porosãmbyhy, ha haʼe heʼi chupe kuéra: -- Tupã sãmbyhy oguahẽvo ndahaʼéi opavave ohecha vaerã. 
Ndojeʼe moʼãi: ‘Péina ápe’ térã ‘Péina amo’. Tupã sãmbyhy niko oĩma pende apytépe. 
Ha heʼi hemimboʼe kuérape: -- Oguahẽta ára peẽ pehechasetaha peteĩ ára jepe, pe Tupã raʼy ou vaekue yvypóraicha oikoha, ha ndapehecha moʼãi. 
Oiméta heʼíva: ‘Kóina ápe’, térã ‘Péina amo’. Ani peho hapykuéri. 
Pe aratirícha overávo ohesapepáva ára tuichakue, péichata pe Tupã raʼy ou vaekue yvypóraicha ou jeyha ára. 
Tekotevẽnte ohasa asy heta raẽ, ha ojahéi hese yvypóra koʼagãgua. 
Ojehu haguéicha Noé oikoveha árape, upéicha ojehu vaerã avei che, yvypóraicha aju vaekue, aju jeyha ára. 
Upérõ opavave oiko okaru, omboyʼu ha ñemendápe, Noé oike peve pe kanóa guasúpe. Ha upéi ou pe ama guasu, ha maymáva omano. 
Upéicha avei ojehu Lot oikove hague árape. Opavave okaru ha omboyʼu, ojogua ha oñemu, oñemitỹ ha ojogapo. 
Ha Lot osẽvo Sodómagui, tata ha asúfre oky yvatégui, ha opavave omano. 
Péichata avei pe ára che, yvypóraicha aju vaekue, ajechauka vove. 
“Upe ára upévape, pe oĩva hóga ári upe jave, ha oguereko opa mbaʼe kotýpe, aníke oguejy oguenohẽvo. Ha pe oĩva ñúme, aníke ojevy hógape. 
Pene manduʼáke Lot rembirekóre. 
Pe hekovére hakateʼỹva, omanóta. Ha umi omanóva katu, ojuhúta jeikovete. 
Haʼe peẽme, upe pyharépe, mokõi oĩvagui tupápe peteĩ ojereraháta ha pe ambue ojehejáta. 
Mokõi kuña oñembisóta hína, peteĩ ojereraháta ha pe ambue katu ojehejáta.” 
Jesús omombeʼu chupe kuéra peteĩ ñeʼẽ mbojoja, omboʼe haguã chupe kuéra oñemboʼe vaerãha, ipyʼa kangyʼỹre. 
Heʼi chupe kuéra: “Oĩ vaekue peteĩ távape peteĩ mbojovakehára ndokyhyjéiva Tupãgui ha nomombaʼéiva yvypórape. 
Ha upe táva upévape oĩ avei peteĩ kuña imenaveʼỹva oguerekóva peteĩ ambuéndi ojoavyha, ha ohóva upe mbojovakehára rendápe ojerurévo chupe ñepytyvõre. 
Heta ára pukukue, upe mbojovakehára nohenduséi chupe, upéi katu ojepyʼa mongeta: ‘Ndakyhyjéirõ jepe Tupãgui ha namombaʼéi yvypórape, 
ko kuña imenaveʼỹmava che myangekói oikóvo. Aipytyvõta chupe anive haguã ou ha che mbyaju.’” 
Ha Ñandejára heʼive: “Péicha heʼi pe mbojovakehára ñaña. 
Ha néi, Tupã ngaʼu piko noipytyvõ moʼãi avei umi oiporavo vaekuépe, ohenói asýva chupe ára ha pyhare? Omohaʼarõta piko? 
Haʼe peẽme, oipytyvõ vaerãha pyaʼete. Ha ou jey vove Tupã raʼy ou vaekue yvypóraicha, ojuhúne gueteripa jerovia ko yvy ape ári?” 
Jesús omombeʼu ko ambue ñeʼẽ mbojoja, umi ojeroviávape ijehe oimoʼãgui heko joja, ha ojahéiva hapicha kuérare. 
“Mokõi kuimbaʼe oho Tupaópe oñemboʼévo. Peteĩva fariséo, pe ambue katu, umi viru omonoʼõva Rómape guarã rehegua. 
Pe fariséo, oñemboʼyhápe, oñemboʼe péicha: ‘Há Tupã, ameʼẽ ndéve che aguije, ndahaʼéigui che umi ambuéicha, mondaha, heko añáva, omyakã ratĩva hembireko, ha pe viru omonoʼõvaicha ave. 
Che ndakarúi mokõi ára aja peteĩ semánape, ha ameʼẽ ndéve guarã 10gui peteĩ opa ahupytývagui.’ 
Pe viru monoʼõhára katu opyta mombyrymi, ha ndaipyʼái ojesa rupi haguã yvága gotyo. Ombota-mbota uvei hína ipytiʼa, ha heʼi: ‘Há Tupã, che poriahurerekomína. Che niko mbaʼe vai apoháva.’ 
Haʼe peẽme, pe viru monoʼõhára ojevy hague hógape heko joja pyre, pe fariséo katu nahániri. Pe ijupe voi oñembotuicháva, oñemomichĩne ha pe oñemomichĩva, tuicháne.” 
Heta mitã mimi ave ojereraha Jesús rendápe, haʼe opokomi haguã hese kuéra. Ha umi hemimboʼe upéva ohechávo katu ipochy umi mitãme oguerúva ndive. 
Jesús katu ohenói, ha heʼi chupe kuéra: -- Peheja umi mitã tou che rendápe, ha ani pejoko. Umi haʼe kuéraicha guápe guarã niko hína ñesãmbyhy yvágagui oúva. 
 -- Añetehápe haʼe peẽme, oimérõ Tupã sãmbyhy ogueroguahẽva ku mitãicha, oikéta pype. 
Peteĩ myakãhára oporandu Jesúspe; -- Mboʼehára marangatu, mbaʼépa ajapo vaerã ahupyty haguã pe jeikove opaveʼỹva? 
Jesús heʼi chupe: -- Mbaʼére piko ere che rehe che marangatuha? Imarangatúva peteĩnte oĩ, ha upéva Tupã. 
Reikuaáma umi tembiapoukapy heʼíva: ‘Ani reporomyakã ratĩ, ani reporojuka, ani remonda, ha ani reñeʼẽ rei nde rapicháre. Emombaʼe nde ru ha nde sýpe. 
Upe kariaʼy heʼi chupe: -- Opa umíva niko ajapóva voínte che mitã guive. 
Ohendúvo upéva, Jesús heʼi chupe: -- Neʼĩra gueteri rejapo peteĩ mbaʼe: tereho eñemumba opa rerekóvare ha emeʼẽ mboriahúpe. Péicharõ rerekóta mbaʼeta yvágape. Upéi, eju che moirũ. 
Haʼe ohendúvo upéva, tuicha ñembyasýpe oho, heta mbaʼe oguerekógui. 
Ohechávo chupe upéicha, Jesús heʼi: -- Ajépa hasyete umi imbaʼe retávape oike haguã Tupã sãmbyhýpe. 
Ndahasyive peteĩ kavajúpe ohasa ju resa rupi, peteĩ imbaʼe retávagui oike haguã Tupã sãmbyhýpe. 
Umi ohendu vaekue chupe oporandu joa: -- Máva piko ikatúta aipórõ oñepysyrõ? 
Jesús heʼi: -- Opa mbaʼe ikatuʼỹva yvypórape guarã, Tupãme guarã ikatu. 
Pedro heʼi chupe: -- Ore Jára, ore niko rohejapa opa mbaʼe roguerekóva ndéve romoirũ haguã. 
Ha haʼe heʼi: -- Che haʼe peẽme, oimeraẽva oheja vaekue Tupã sãmbyhy rehehápe hóga, hembireko, tykeʼýra ha tyvýra kuéra, itúva térã itaʼýra kuéra, 
hetaiteve ohupytýne ko hekove koʼágã guápe voi, ha pe oútavape katu oikovéne opa ára guarã. 
Jesús ohenói haʼeñoháme umi 12 hemimboʼépe, ha heʼi chupe kuéra: “Jaha niko ñaína Jerusalénpe, ojehutahápe opa oheja vaekue kuatiáre umi maranduhára che rehe, che, yvypóraicha aju vaekue. 
Che moĩta tetã mombyrygua po guýpe, ha oñembohorýta che rehe hikuái. Che jaʼóta ha ondyvúta che rehe hikuái, 
che nupã ha che jukáta. Mbohapy ára haguépe katu aikove jeýta.” 
Haʼe kuéra ndahaʼéi oikuaa porãva mbaʼérepa oñeʼẽ chupe kuéra, mbaʼe ikatuʼỹva voi oikuaa gueteri niko umíva. 
Oĩmarõ hína Jesús Jericó ypýpe, peteĩ ohechaveʼỹva, oguapýva pe tape yképe ojerure tupãmbaʼe, 
ohendúvo ohasaha heta yvypóra, oporandu mbaʼépa ojehu. 
Ojeʼe chupe Jesús Nazaretgua ohasaha upe rupi. 
Ha haʼe osapukái: -- Jesús, David raʼy, che poriahurerekomína! 
Umi ohóva tenonde omongavaju chupe okirirĩ haguã. Haʼe katu osapukaive: -- Jesús David raʼy, che poriahurerekomína! 
Jesús opyta, ha heʼi ojegueru haguã chupe. Oguahẽvo ijypýpe oporandu chupe: 
 -- Mbaʼépa reipota ajapo nde rehe? Upe ohechaʼỹva heʼi: -- Che Jára, ahechase jey. 
Jesús heʼi chupe: -- Ehecha jey! Rejerovia haguére rekuera. 
Upepete voi pe ohechaʼỹ vaekue ohecha jey, ha oguerohory Tupãme Jesús rapykuéri. Ha opa ohecha vaekue hembiapo oguerohory avei Tupãme.
Jesús oike Jericópe, ha ohasa ohóvo upe táva rupi. 
Upépe oikóva peteĩ kuimbaʼe imbaʼe retáva hérava Zaqueo, umi omonoʼõva viru Roma ruvichápe guarã. 
Haʼe oikuaase Jesúspe, ha ndaikatúi ohecha chupe, hetágui umi Jesús ndivegua, ha Zaqueo ikarape. 
Upévare oho tenondévo. Ha ohecha haguã chupe, ojupi peteĩ yvyra rakãre, pe Jesús ohasataha ypy rupi. 
Ohasávo Jesús upe rupi, omaʼẽ yvatévo ha heʼi chupe: -- Zaqueo, pyaʼe eguejy. Ko árape apyta vaerã nde rógape. 
Zaqueo pyaʼete oguejy, ha torypaitépe omoguahẽ Jesúspe. 
Ohechávo upéva, opavave oñepyrũ oñeʼẽ Jesús rehe, heʼi hikuái ohoha opyta peteĩ iñangaipáva rógape. 
Zaqueo opuʼã upépe ha heʼi Ñandejárape: -- Maʼẽ, che Jára, ameʼẽta imboriahúvape mbyte rupi opa arekóvagui, ha oimérõ amonda hague, amyengoviáta chupe irundy jey hetave. 
Jesús heʼi chupe: -- Ko árape, ko óga kóvapegua oguahẽ ñepysyrõ. Zaqueo niko Abraham ñemoñare avei. 
Tupã raʼy, ou vaekue yvypóraicha, ou ohekávo ha oipysyrõvo opa oñehundi vaekue. 
Opavave ohendu hína Jesúspe heʼi ramo koʼã mbaʼe. Ha haʼe omombeʼu chupe kuéra peteĩ ñeʼẽ mbojoja oĩguima Jerusalén ypýpe, ha haʼe kuéra oimoʼãgui Tupã sãmbyhy oguahẽ potamaha. 
Jesús heʼi chupe kuéra: “Oiko vaekue peteĩ kuimbaʼe imbaʼe retáva oho vaekue mombyry, ambue tetãme, ojupi haguã mburuvicha guasúrõ ha ou jey. 
Osẽ mboyve, ohenói 10 chupe ombaʼapóvape, peteĩ-teĩme omeʼẽ heta viru, ha heʼi chupe kuéra: ‘Pemombaʼapo ko viru aju jey peve.’ 
Ha hetãgua kuéra katu ndaijaʼéi hese, ha omondo hapykuéri peteĩ atýra heʼi vaerã hese: ‘Ndoroipotái kóva ko kuimbaʼépe ore ruvicha guasurã.’ 
Chupe katu oñemoĩ mburuvicha guasúrõ, ha ojevy hetãme. Oguahẽvo, ohenoika umi imbaʼapohára omeʼẽ hague viru, oikuaa haguã mboýpepa ojere raʼe chupe kuéra peteĩ-teĩme. 
Pe tenondegua oñemboja ha heʼi: ‘Karai, nde viru imemby 10 jevyve.’ 
Mburuvicha guasu heʼi chupe: ‘Iporã. Nde hína mbaʼapohára katupyry. Mbaʼe michĩvape ndejeroviaha haguére, romoĩ reisãmbyhy haguã 10 táva.’ 
Oñemboja ambue ha heʼi: ‘Che ruvicha, nde viru imemby 5 jevyve.’ 
Upévape avei heʼi: ‘Nde reisãmbyhýta 5 táva.’ 
Ambue katu oñemboja ha heʼi: ‘Karai, kóina ápe nde viru, añongatu vaekue peteĩ pañuélope. 
Akyhyje vaekue niko nde hegui, nde po pohýigui, rejapyhy niko remeʼẽʼỹ haguépe ha remonoʼõ reñemitỹʼỹ haguépe.’ 
Aipórõ, mburuvicha guasu heʼi chupe: ‘Nde mbaʼapohára ateʼỹ. Ne ñeʼẽre roikuaa. Reikuaa rire che po pohýiha, amonoʼõha nameʼẽi haguépe ha amonoʼõha nañemitỹi haguépe, 
mbaʼeha ndererahái raʼe che viru ikatuhápe oñemombaʼapo, remeʼẽ haguã chéve imemby reheve aju jey rire?’ 
Ha heʼi umi upépe oĩvape: ‘Peipeʼa chugui pe viru ha pemeʼẽ pe 10 jevyve omomemby vaekuépe.’ 
Haʼe kuéra heʼi chupe: ‘Karai, haʼe niko oguerekóma 10 jevyve.’ 
Mburuvicha guasu heʼi: ‘Che haʼe peẽme, upe oguerekóvape oñemeʼẽvéta. Ha upe oguerekoʼỹvagui katu, pe michĩmi oguerekóva guive jepe ojepeʼáta. 
Ha umi che rehe ijaʼeʼỹva katu, nda che potái vaekue mburuvicha guasúrõ, peru koʼápe ha pejuka che renondetépe.’” 
Heʼi rire koʼã mbaʼe, Jesús ohasa oho Jerusalénpe. 
Oguahẽvo Betfagé ha Betania ypýpe, Yvyty Olivotýpe, omondo tenonderã mokõi hemimboʼépe. 
Heʼi chupe kuéra: -- Tapeho peguahẽ amo távape, ha peguahẽvo pejuhúta peteĩ vúrro oñeñapytĩva, neʼĩrava gueteri avave ojupi hiʼári. Pejora ha peru. 
Ha oimérõ oporandúva peẽme maerãpa pejora, peje chupe: “Ore Jára oikotevẽ.” 
Hemimboʼe kuéra oho, ha ojuhu hikuái Jesús heʼi hagueichaite. 
Ojorávo hikuái pe vúrro, umi ijára oporandu chupe kuéra: -- Maerã piko pejora? 
Haʼe kuéra heʼi: -- Ore jára oikotevẽgui. 
Ogueraha hikuái pe vúrro Jesúspe. Ha haʼe kuéra omoĩ hiʼári ijao ha Jesús ojupi hiʼári. 
Oho aja pukukue, opavave oipyso henondépe ijahoja kuéra. 
Ha oñemoaguĩvo pe Yvyty Olivotýgui ojeguejyhápe, opa umi ohóva hapykuéri oñepyrũ osapukái joa torypápe. Ha oguerohory joa Tupãme opaite mbaʼe hechapyrãva ohecha vaekue hikuáire. 
Heʼi hikuái: “Tupã tohovasa mburuvicha guasu. Toñemombaʼe guasu Ñandejára rérape oúva. Pyʼa guapy toĩ yvágape ha Tupã toñemombaʼe guasu.” 
Upe jave, umi fariséo oĩva upépe, heʼi hikuái: -- Mboʼehára, emongavajúna umi nde rapykuéri oúvape. 
Jesús katu heʼi chupe kuéra: -- Haʼe peẽme, koʼãva okirirĩ ramo, umi ita osapukaitaha. 
Oguahẽvo Jerusalén ypýpe, ohechávo upe táva guasu, Jesús ojaheʼo hese, 
ha heʼi: ‘Ikatúmo raʼe ko árape, nde avei reikuaa mbaʼépa omeʼẽ kuaa ndéve pyʼa guapy! Koʼágã jepe, upéva okañy nde hegui ha ndaikatúi rehecha. 
Oúta ndéve guarã heta ára ivaíva. Umi nde rehe ijaʼeʼỹva omopuʼãtaha tápia nde jerére, ha okaguaíta nde rehe opa guio, 
ha ne rundietéta hikuái. Ojukapáta nde pypegua kuéra, ha ndoheja moʼãi ita ojoʼári, nderehecha kuaái rupi pe ára ou hague Tupã ne momarandúvo. 
Kóva rire, Jesús oike Tupaópe ha oñepyrũ omosẽ upégui umi oñemúvape. 
Ha heʼi chupe kuéra: -- Ñandejára Ñeʼẽme niko heʼi: ‘Che róga, óga oñeñemboʼeha vaerã’. Peẽ katu pejapo chugui mondaha kuára.’ 
Opa ára Jesús omboʼéva Tupaópe, ha umi paʼi ruvicha, umi Moisés rembiapoukapy mboʼeha ha umi myakãhára ave, oheka hikuái mbaʼéichapa ojukáta chupe. 
Ha ndojuhúi hikuái mbaʼéichapa ojapóta upéva, opavave niko ijurujái umi mbaʼe Jesús heʼívare.
Peteĩ árape, Jesús oporomboʼe jave hína Tupaópe, ha omoherakuã marandu porã, oguahẽ umi paʼi ruvicha ha umi Moisés rembiapoukapy mboʼeha, umi myakãhára ndive. 
Ha heʼi chupe hikuái: -- Máva piko oheja ndéve rejapo haguã koʼã mbaʼe? Máva pokatu rupi reju? 
Jesús ombohovái chupe kuéra: -- Che avei aporandúta peẽme peteĩ mbaʼe. Peje chéve: 
Máva piko ombou Juánpe oporomongarai haguã? Tupã térã piko yvypóra? 
Haʼe kuéra katu oñepyrũ oñomongeta kyreʼỹ oñondive, ha heʼi: -- Jaʼe ramo Tupã ombou hague chupe, heʼíta ñandéve: ‘Mbaʼére ndaperoviái raʼe chupe?’ 
Ha jaʼe ramo yvypóra hague, upéicharõ opavave ñande jukáne itápe, opavave oikuaágui haʼe maranduhára hague. 
Upéicha rupi heʼi hikuái ndoikuaaiha mávapa ombou raʼe Juánpe. 
Aipórõ Jesús heʼi chupe kuéra: -- Upéicharõ, che avei namombeʼu moʼãi peẽme máva pokatu rupípa ajapo koʼã mbaʼe. 
Upéi Jesús oñepyrũ oñeʼẽ ha omombeʼu ko ñeʼẽ mbojoja: ‘Oiko vaekue peteĩ karai oñotỹka vaekue peteĩ parralty ijyvýpe. Upéi katu, oiporuka hepýre mbaʼapohára kuérape, ha oho mombyry. 
Ha ára oguahẽvo, pe karai omondo hembiguái kuérape umi mbaʼapohára rendápe, ojerurévo pe chupe ohupytýva. Umi mbaʼapohára katu ojeity pe tembiguái ári ha oinupã chupe hikuái ha omondo jey po nandi. 
Pe karai katu omondo jey ambue hembiguái. Ha upévape avei ojaʼo hikuái, oinupã ha omondo jey po nandi. 
Omondo jey ambue, ha umi ñemitỹhára oikutu ha omosẽ chupe hikuái. 
Amo ipahávo hasypeve pe yvy jára heʼi: ‘Mbaʼéiko ajapóta? Amondóta che raʼy ahayhuetéva. Ikatu chupe omombaʼe hikuái.’ 
Ha umi ñemitỹhára ohechávo chupe, heʼi ojupe: ‘Pévape opytapáta hína opa mbaʼe. Jajuka ha topyta ñandéve ko yvy.’ 
Ha ojeity hiʼári hikuái, oguenohẽ pe parraltýgui ha ojuka chupe. Upéi Jesús oporandu: -- Mbaʼépa hiʼã peẽme ojapotaha pe yvy jára? 
Ojukapáne chupe kuéra, ha upéi omeʼẽne pe ijyvy ambue mbaʼapohárape. Ohendúvo upéva heʼi hikuái: -- Upéva ani chéne arakaʼeve! 
Jesús katu omaʼẽ hese kuéra ha heʼi: -- Aipórõ piko mbaʼe heʼise pe Ñandejára Ñeʼẽ heʼíva:“Upe ita omboykéva umi óga mopuʼãháraupéva ári koʼágã oñemopuʼã. Ñandejára upéicha ojapoha ore jurujái rohechávo.” 
Ha oimeraẽva hoʼáva pe ita ári katu opẽmbaitéta. Ha oimeraẽva ári hoʼa ramo pe ita, omonguʼipaitéta chupe. 
Umi paʼi ruvicha ha umi Moisés rembiapoukapy mboʼeha omyakãsãse moʼã hikuái Jesúspe upepete voi, ohecha kuaágui upe ñeʼẽ mbojoja omombeʼúva ohoha hese kuéra. Ha okyhyje hikuái opavavégui. 
Omondo hikuái pyrague oikóva tapicha reko joja ramo, omoñuhã haguã Jesúspe umi mbaʼe heʼi rupi omoĩ vai haguã chupe. Péicharõ ikatúta omoĩ hikuái chupe sãmbyhyhára Romagua pópe. 
Ha haʼe kuéra oporandu chupe: -- Mboʼehára, roikuaa niko umi nde ere ha remboʼéva añeteguaha, ha neremañaiha avavére rehecha haguã mbaʼeichaguápa haʼe. Nde, añetehápe, rehechauka Tupã rape. 
Iporã piko romeʼẽ viru mburuvicha guasu Roma peguápe, térãpa nahániri? 
Jesús katu ohecha kuaa omoñuhãseha chupe hikuái, ha heʼi: 
 -- Pehechauka chéve viru. Máva raʼãnga ha máva réra piko ko oĩva hese? Haʼe kuéra heʼi: -- Mburuvicha guasu Roma pegua. 
Jesús heʼi chupe kuéra: -- Néi, pemeʼẽ mburuvicha guasúpe mburuvicha guasu mbaʼéva, ha Tupãme Tupã mbaʼéva. 
Ha opa umi mbaʼe heʼívape ndojuhúi ivaíva ojapyhy haguã chupe hikuái upévare. Ijurujái joa katu Jesús heʼívare ha okirirĩ mante hikuái. 
Upe rire umi Saduséo oho Jesús rendápe. Umi Saduséo niko ndogueroviái omanóva oikove jeyha, upévare heʼi Jesúspe: 
 -- Mboʼehára, Moisés niko oheja vaekue kuatiáre, peteĩ kuimbaʼe omano ramo imembyʼỹre chugui hembireko, tyvýra omenda vaerã hembirekorére omoñemoñare haguã tykeʼýra omano vaekuépe. 
Ha upéicha, oiko vaekue peteĩ jey 7 ojoryvýva. Ha pe tenondegua omenda, ha omano taʼýraʼỹre. 
Pe mokõiha, 
ha mbohapyha omenda hembirekorére, ha upéicha avei ojapo umi ambue, ha omanomba umi 7 itaʼýraʼỹre. 
Ipahávo omano avei pe kuña. 
Ha néi, ágã ojeikove jey vove, máva rembirekótapa hína pe kuña, umi 7 niko omenda vaekue hese? 
Jesús heʼi chupe kuéra: -- Yvy ári ojeikove aja, kuña ha kuimbaʼe omenda. 
Ha umi Tupã ohecháva, ikatuha oikove jey pe jeikove tenondevévo guápe, tahaʼe kuimbaʼe térã kuña, umíva nomenda moʼã véima, 
ndaikatu véiguima omano. Haʼe kuéra Tupã remimboúichata, ha Tupã raʼýta oikove jey rupi. 
Moisés jepe voi niko, ku javorái hendýva okaiʼỹ ramo guare, oikuaauka ñandéve omanóva oikove jeyha. Upépe heʼi, Tupã Abraham, Jacob ha Isaac Jaraha. 
Haʼe niko ndahaʼéi omanóva Tupã. Oikovéva Tupã katu. Chupe guarã niko maymáva oikove. 
Umi Moisés rembiapoukapy mboʼeha oĩva upépe heʼi chupe upérõ: -- Ere porã, mboʼehára. 
Ha ndaipyʼa véima hikuái oporanduve haguã. 
Jesús oporandu chupe kuéra: -- Mbaʼére piko ojeʼe pe Mesías David ñemoñareha? 
David voi niko heʼi Salmo kuérape: Ñandejára heʼi che Járape:“Eguapy che akatúape, 
tamoĩ ne pyenda ramoumi nde rayhuʼỹva.” 
Mbaʼéicha piko aipórõ pe Mesías David ñemoñaréta, ko David voi heʼíva chupe “Che Jára”? 
Opavave ohendu hína, ha Jesús heʼi hemimboʼe kuérape: 
“Peñeñangarekóke umi Moisés rembiapoukapy mboʼehágui. Haʼe kuéra niko oikose ao puku reheve, ha oipota tapépe oñemomaitei chupe kuéra karai guasúicha. Oheka oguapy haguã umi ojeporombojeroviavehápe judío kuéra tupaópe, ha umi ojekaruhápe. 
Ha oipeʼa hóga umi imenaveʼỹvagui, ha ojehecha kuaaʼỹ haguã oñemboʼe puku-puku. Umíva oñenupã hetavéta.”
Jesús ohecha hína umi imbaʼe retávape oitýrõ viru pe mbaʼe meʼẽ karameguãme, 
ha ohecha avei peteĩ kuña mboriahu imenaveʼỹva oityha mokõi viru pehẽnguemi. 
Aipórõ Jesús heʼi: -- Añetehápe haʼe peẽme pe kuña mboriahu imenaveʼỹva omeʼẽve hague opavavégui. 
Opavave niko ombaʼe meʼẽ hembývagui chupe kuéra, haʼe katu, imboriahu paʼũme, omeʼẽmba oguereko vaekue okaru haguã. 
Ha ohendúvo hetápe oguerohoryha hikuái pe Tupao pegua umi ita hepýva ha kuaveʼẽmby oñemeʼẽva Tupãme, Jesús heʼi: 
 -- Opa mbaʼe pehechávagui, oguahẽta ára ndopyta moʼãiha peteĩ itánte jepe ojoʼári. Oñehundipaitéta. 
Aipórõ oporandu chupe hikuái: -- Mboʼehára, mbaʼéicha piko rohecha kuaáta oguahẽmaha ára oiko potaha umi eréva? 
Jesús heʼi: “Pemaʼẽ porãke. Aníke peheja avave pene mbotavy. Cháke oĩta heta oúva che rérape. Heʼíta hikuái: ‘Che haʼe upe Cristo’, ha ‘Oguahẽma ára’. Ha peẽke ani peho hapykuéri kuéra. 
Pehendúta oikoha ñorãirõ guasu opa rupi. Anínte peñemondýi. Umíva umi mbaʼe niko ojehu raẽ vaerã voínte, jepe upéva ndeʼiséi oguahẽmaha pe ára paha.” 
Heʼive ohóvo chupe kuéra: “Peteĩ tetã opuʼãne ambuére, ha opavave opuʼãmbáne ojuehe. 
Oikóta heta yvyryrýi guasu, ha oĩta ñembyahýi ha mbaʼasy heta hendápe. Ha árare ojehecháta heta mbaʼe oporomondýiva ha mbaʼe hechapyrã tuicháva.” 
Ha opa koʼã mbaʼe mboyve, peẽ peñemyakãsãta ha peñemuñáta. Pejereraháta umi judío kuéra tupaópe peñembojovake haguã. Pejereraháta yvyrakuápe ha pene moĩne umi mburuvicha guasu ha sãmbyhyhára kuéra renondépe, peiko haguére che ndive. 
Upéicharõ ijáta peẽme peñeʼẽ che rehe chupe kuéra. 
Aníke peje pyʼapy peje vaerãre. 
Che ameʼẽta hína peẽme ñeʼẽ arandu meméva, avave umi pende rehe ijaʼeʼỹva ikatuʼỹtava ombohovái. 
Ha oiméta pene raʼãva pende kupe guio, pende ru jepe, pende ryvy ha pende rykeʼy kuéra, pende rogagua ha pene irũ nguéra. Oiméta pende apytépe ojejukáva, 
ha che remimboʼe haguére peẽ, avave ndaijaʼe moʼãi pende rehe. 
Ha peteĩ pene akã rague jepe ndoʼa moʼãi pende hegui. 
Pejepytasóke, pehupyty haguã jeikove opaʼỹva. 
Pehechávo Jerusalén rehe ojerepa ñorãirõhára aty, peikuaáke voi eténtema oñehunditaha. 
Upéva pehecha vove, umi Judéape oikóva Pyaʼéke toho tokañy yvytýre. Ha umi oĩva ñúme, ani oho jey upépe. 
Ára oñeporonupãtaha hína umíva, oikotaha opa heʼíva Ñandejára Ñeʼẽ. 
Tojererekóke umi kuña, umíva umi árape hye guasúva térã imemby kambúva! Hetáta ñembyasy tetã tuichakue, ha peteĩ ñenupã nde vaíva hoʼáta opavavére. 
Oiméta ojejukáva kyse pukúpe, ha oiméta ojereraháva tembiguáirõ opa tetã rupi. Ha umi heko jeroviahaʼỹva opyrũta Jerusalén rehe oguahẽ peve chupe kuéra hiʼára paha. 
“Heta mbaʼe ojehuʼỹva ojehecháta kuarahy, jasy ha mbyja kuéra rehe ha yvy ári. Tetã nguéra ipyʼa tarovapáta ha oñemondyipáta pe yguasu ryapu vai opuʼãmbávagui. 
Yvypóra kuéra ipyʼa manombáta kyhyjégui, ojepyʼa mongetávo opa ojehútavare. Ha opa mbaʼe yvágape oĩva okuchupáta. 
Ha upépe ojehecháta Tupã raʼýpe, yvypóraicha ou vaekuépe, ou ramo peteĩ arai ári tuicha pokatu ha mimbipápe. 
Oñepyrũvo oiko koʼã mbaʼe, pejeroviánteke ha pemopuʼã pene akã. Pyaʼetéma peñepysyrõtagui.” 
Omombeʼu avei chupe kuéra ko ñeʼẽ mbojoja: “Pemaʼẽ pe ígo mátare ha oimeraẽ ambue yvyráre. 
Pehechávo hokyha, pehecha kuaa oguahẽmaha ára haku. 
Péicha avei, pehecha vove ojehu koʼã mbaʼe peikuaáta Tupã sãmbyhy hiʼaguĩmaha. 
Añetehápe haʼe peẽme: Koʼã mbaʼe ojehupáta omano mboyve umi koʼágã oikovéva. 
Yvága ha yvy opáne, che haʼéva katu ojehúne katuete. 
Pejerereko, ha ani peʼa mbaʼeveichagua mbaʼe vaípe, jekaʼu ha umi mbaʼe ñande rekovépe jajepyʼapyha, ani haguã upe ára hoʼa peichahágui pende ári 
ñuhãicha. Oúta niko hína opa yvypóra, ári yvy tuichakue. 
Peñembosakoʼíke aipórõ, peñemboʼe opa ára, ikatu haguã peñemoʼã opa koʼã mbaʼe oikótavagui, ha ikatu haguã peime Tupã raʼy ou vaekue yvypóraicha renondépe.” 
Jesús oiko omboʼe arakue Tupaópe, ha pyharekue opyta pe Yvyty Olivoty ojeʼehápe. 
Ha opavave voi oho Tupaópe ohendúvo chupe.
Hiʼaguĩma hína pe arete ojeʼuha mbuja ovuʼỹva, upéva hína pe Páskua rehegua arete. 
Umi paʼi ruvicha ha umi Moisés rembiapoukapy mboʼeha, okyhyjéva opavavégui, oheka hikuái mbaʼéichapa ikatu ojuka Jesúspe. 
Aipórõ Sataná oike Judas retépe, haʼe niko hína peteĩ umi 12 Jesús remimboʼe, hérava avei Iscariote. 
Ha oho haʼe umi paʼi ruvicha kuéra ha Tupao myakãhára rendápe, oity haguã Jesúspe ipópe kuéra. 
Haʼe kuéra ovyʼa, ha heʼi omeʼẽtaha viru Júdaspe. 
Judas ojuhu porã upéva, ha oñepyrũ oheka mbaʼéichapa oitýta Jesúspe ipópe kuéra. 
Oguahẽ upe ára oñepyrũháme arete ojeʼuhápe mbuja oñembovuʼỹva, ha ojejukahápe ovecha Páskua rehegua. 
Jesús heʼi Pedro ha Juánpe: -- Tapeho pembosakoʼi ágã pyharerã, jekaru Páskua ñambyarete haguã. 
Haʼe kuéra oporandu: -- Moõpa reipota rombosakoʼi? 
Ha Jesús heʼi chupe kuéra: -- Ágã peikévo pe távape, pejuhúta peteĩ kuimbaʼe ogueraháva peteĩ kambuchi y. Tapeho hapykuéri oike peve hógape, 
ha peje pe óga járape: “Mboʼehára oporanduka ndéve mávapa hína pe koty ohasatahápe Páskua arete hemimboʼe kuéra ndive.” 
Haʼe ohechaukáta peẽme peteĩ koty yvate tuicháva, ha oñembosakoʼi vaekue upevarã. Pejapo upépe opa oñekotevẽva. 
Haʼe kuéra oho ha ojuhu Jesús heʼi hagueichaite. Ha ombosakoʼi hikuái pe Páskua ñembyareterã. 
Ojekarútavo, Jesús ha umi apóstol oguapy upe mesápe. 
Jesús heʼi chupe kuéra: -- Hetaitéma ahasase pene ndive ko Páskua rehegua arete, amano mboyve. 
Haʼe peẽme, kóva rire ndaʼu moʼã véima oiko peve oiko vaerã Tupã oisãmbyhyhápe. 
Aipórõ ohupi ipópe imbayru, ha omeʼẽ rire ijaguije Tupãme, heʼi: Pejapyhy kóva ha pembojaʼo ojoapytépe, 
haʼe peẽme ndaʼu moʼã veimaha ko kaguy rykue, oguahẽ meve Tupã sãmbyhy. 
Upéi ojapyhy ipópe mbuja, ha omeʼẽ rire ijaguije Tupãme, oipeheʼã chupe kuéra, ha heʼi: -- Kóva niko che rete, oñemeʼẽva pende rehehápe. Pejapo kóva pene manduʼávo che rehe. 
Péicha avei ojapo pe kaguy ryru reheve ojekarupa rire, ha heʼi: -- Ko kaguy ryru niko hína pe ñeʼẽ meʼẽ pyahu oñembyajéva che ruguy rupi, oñeñohẽva pende rehehápe. 
Ha pe che meʼẽ vaerã po, oĩ hína koʼágã che ndive ko mesápe. 
Che, yvypóraicha aju vaekue, amano vaerã voínte oñemoĩ ypy haguéicha chéve. Ha tojererekóke pe che reitýva umi che rehe ijaʼeʼỹva pópe. 
Upépe, oñepyrũ oporandu joa ojupe mávatapa hína pe omeʼẽva Jesúspe. 
Jesús remomboʼe kuéra oñoñeʼẽ api hikuái, mávapa ijapytépe kuéra mbaʼe guasuvéva. 
Jesús heʼi chupe kuéra: “Umi heko jeroviaʼỹva apytépe, mburuvicha guasu kuéra oisãmbyhy mbaretépe ha ojopy hetãgua kuérape, ha oipota ojeʼe hese kuéra imbaʼe porãha. 
Peẽ ndaupéichai vaerã. Pe mbaʼe guasuvéva pende apytépe oiko vaerã imichĩvéva ramo, ha pe oporosãmbyhýva oiko vaerã oñesãmbyhýva ramo. 
Máva piko pe mbaʼe guasuvéva, pe oguapýva mesápe okaru haguã piko, térãpa pe oporomongarúva? Ndahaʼéi ngaʼu piko pe mesápe oguapýva? Che katu aime pende apytépe oporomongarúvaicha.” 
“Peẽ peime tapiáva che ndive opa mbaʼe ahasávape. 
Upévare che ameʼẽ peẽme peteĩ tetã, che Ru omeʼẽ haguéicha avei chéve, 
ha peẽ pekarúta ha pemboyʼúta che mesápe che retãme, ha peguapýta pembojovake haguã umi 12 Israelgua ñemoñarépe.” 
Heʼi avei Ñandejára: -- Nde Simón, emaʼẽke. Sataná ojeruréma pende rehe pende tyvyro haguã, ku kumanda ojetyvyro ramo guáicha. 
Che katu añemboʼéma nde rehe, ani haguã ne kangy nde rejeroviápe. Ha nde, ágã rejevývo che rendápe, eipytyvõ ne pehẽngue kuérape taimbarete mbareteve ijeroviápe 
Simón heʼi chupe: -- Che Jára, che aime aha haguãicha nde ndive yvyrakuápe, ha amano haguã ave ne ndive. 
Jesús katu heʼi chupe: -- Pedro, haʼe ndéve, ko árape voi gállo osapukái mboyve, eréta ndachekuaaiha mbohapy jevýma. 
Upéi Jesús oporandu chupe kuéra: -- Upe pomondo ramo guare viru, tembiʼu ha pende py reheguaʼỹre, oime ngaʼúpa raʼe peikotevẽva? Haʼe kuéra heʼi: -- Ahániri. 
Aipórõ Jesús heʼi chupe kuéra: -- Koʼágã katu, viru oguerekóva, togueru, ha tembiʼu avei. Ha pe ndaikysepukúiva, tomeʼẽ hepýre ijao anambusu ha tojogua peteĩ. 
Haʼe peẽme, oiko vaerãha che rehe pe Ñandejára Ñeʼẽ heʼíva: ‘Ha ojeguereko heko añáva ramo.’ Ha upéicha opa oĩva kuatiápe che rehegua, oiko vaerã. 
Haʼe kuéra heʼi: -- Ore Jára, péina ápe mokõi kyse puku. Haʼe katu heʼi: -- Iporãmante. 
Upe rire Jesús osẽ, ha ojepokuaaháicha, oho Yvyty Olivotýpe, ha hemimboʼe kuéra oho hapykuéri. 
Oguahẽvo upépe, heʼi chupe kuéra: -- Peñemboʼe, ani haguã pejepyʼa raʼã. 
Ha oho chugui kuéra peteĩ ita ñemombo mombyrykuéicha, ha upépe oñesũ oñemboʼe haguã. 
Heʼi: “Che Ru, reipotárõ, embohasa che hegui ko ñembyasy tuichaite. Opáichavo, anítei oiko pe che aipotáva, pe nde reipotávante toiko.” 
Upe jave ojechauka peteĩ Tupã remimbou omombarete haguã chupe. 
Pe iñembyasy guasuete paʼũme, Jesús koʼýte oñemboʼe ipyʼaite guive, ha pe hyʼái hoʼa yvýpe tuguy tyky guasu guasúicha. 
Opuʼãvo pe oñemboʼehágui, oho hemimboʼe kuéra rendápe, ha ojuhu chupe kuéra oke, ikangypa hikuái ñembyasýgui. 
Heʼi chupe kuéra: -- Mbaʼére piko peke hína? Pepuʼã ha peñemboʼe, ani haguã pejepyʼa raʼã. 
Oñeʼẽ gueteri hína Jesús, ha upe jave heta oguahẽva. Pe Judas hérava, peteĩ umi 12 Jesús remimboʼe apyte pegua, omyenonde chupe kuéra. Judas oñemboja ha ohetũ Jesúspe. 
Jesús katu heʼi chupe: -- Judas, peteĩ ñehetũme piko che reity chéve, yvypóraicha aju vaekuépe? 
Umi oĩva Jesús ndive, ohechávo mbaʼépa ojehu oporandu hikuái chupe: -- Ore Jára, rojeitýpa hese kuéra kyse pukúreve? 
Upépe peteĩva, pe paʼi ruvicha rembiguái peteĩgui oipeʼa inambi akatúa gotyogua. 
Jesús heʼi: -- Peheja, iporãmante. Ha opoko pe tembiguái nambíre ha omonguera. 
Upéi heʼi umi paʼi ruvicha kuérape, umi Tupao sãmbyhyha ha myakãhára kuérape, ou vaekue oguerahávo chupe: -- Mbaʼére piko peju kyse puku ha yvyra reheve che reraha haguã, mbaʼe vai apoha ramo guáicha che? 
Opa ára aime vaekue pene ndive Tupaópe ha ndapejapói mbaʼeve che rehe. Kóva haʼe raʼe pende ára, mbaʼe vai apo ruvicha ipuʼakaha ára. 
Aipórõ omyakãsã hikuái Jesúspe, ha ogueraha chupe paʼi guasu rógape. Pedro oho hapykuéri mombyrymi. 
Upépe, pe korapy mbytépe, ojatapy raʼe hikuái ha oguapy joa ijerére. Ha Pedro oguapy avei ijapytéte kuéra. 
Upe jave, peteĩ kuña tembijokuái, ohechávo chupe oguapy hína pe tataypýpe, omaʼẽ porã hese ha heʼi: -- Kóva avei oĩ kuri hendive. 
Pedro katu heʼi: -- Nahániri, che ndaikuaái chupe. 
Upe riremínte, ambueháma ohecha chupe, ha heʼi: -- Nde avei haʼe kuérava. Pedro heʼi: -- Nahániri, nde kuimbaʼe, che ndahaʼéi. 
Upe rire avei, oimeve heʼíva: -- Añetehápe haʼe oĩ kuri hendive. Upéi ave niko, haʼe Galileagua voi. 
Pedro katu heʼi: -- Nde kuimbaʼe, che ndaikuaái upe eréva. Upe javete, Pedro oñeʼẽ aja hína, osapukái peteĩ gállo. 
Upévo Ñandejára ojere ha omaʼẽ Pedro rehe. Ha Pedro imanduʼa Ñandejára heʼi hague chupe: “Ko árape, gállo osapukái mboyve, eréta ndachekuaaiha mbohapy jey.” 
Ha Pedro osẽ upégui ha ojaheʼo soro. 
Umi oñangareko vaekue hína Jesús rehe, oñembohory hese ha oinupã. 
Ohesa jokua chupe, ha oporandu joa: -- Nde ndajeko maranduhára. Máva piko upe ne nupãva? 
Ha oñembohory hese hikuái, ha hetave mbaʼe heʼi chupe. 
Koʼẽmba rire, oñembyaty umi judío myakãhára, umi paʼi ruvicha ha Moisés rembiapoukapy mboʼeha, ha ogueraha hikuái Jesúspe mburuvicha kuéra rovake. Upépe oporandu hikuái chupe: 
 -- Ere oréve, nde piko hína pe Mesías? Haʼe heʼi chupe kuéra: -- Haʼérõ peẽme añeteha, ndapechererovia moʼãi. 
Ha aporandu ramo peẽme, ndapeje moʼãi chéve mbaʼeve, ha ndapepoi moʼãi che hegui. 
Koʼágã guive katu, Tupã raʼy ou vaekue yvypóraicha, oguapýta Tupã ipuʼakapáva akatúape. 
Upéi opavave oporandu chupe: -- Aipórõ piko nde hína Tupã raʼy? Jesús ombohovái chupe kuéra: -- Peẽ voi peje che haʼeha! 
Upépe haʼe kuéra heʼi: -- Nañaikotevẽ véima avavére heʼi vaerã ñandéve mbaʼeve. Ñandetéma voi ñahendu ijuru rupi.
Opavave opuʼã ha ogueraha hikuái Jesúspe Pilato rovake. 
Henondépe oñepyrũ oñeʼẽ hese heʼívo: -- Rojuhu ko kuimbaʼépe oporomopuʼãmba oikóvo tetãpýre. Heʼi nañameʼẽi vaerãha viru mburuvicha guasu Roma guápe. Ha upéi ave heʼi ijehe haʼeha Mesías, pe mburuvicha guasu. 
Pilato oporandu chupe: -- Nde piko hína judío kuéra ruvicha guasu? Jesús heʼi chupe: -- Ndéma niko ere. 
Aipórõ Pilato heʼi umi paʼi ruvichápe ha opavavépe: -- Ndajuhúi hese mbaʼeve ikatúva omoĩ vai chupe. 
Haʼe kuéra katu heʼi heʼive: -- Opa omboʼévape oporomopuʼãmba. Oñepyrũ Galiléape, ha ágã péina Judeapeháma. 
Ohendúvo upéva, Pilato oporandu pe kuimbaʼépa Galileagua. 
Ha oikuaávo Jesús ouha pe yvy oĩva Herodes poguýpegui, omondo chupe hendápe. Oĩgui haʼe umíva umi árape Jerusalénpe. 
Ohechávo Jesúspe, Herodes ovyʼaiterei, heta árama ohechaségui chupe, oguahẽ niko ijapysápe opa ojeʼéva hese, ha ohaʼarõva ohechami peteĩ mbaʼe rechapyrã ojapo ramo. 
Heta mbaʼe oporandu chupe, Jesús katu ndeʼíri chupe mbaʼeve. 
Oĩ avei upépe umi paʼi ruvicha ha Moisés rembiapoukapy mboʼeha kuéra, oñeʼẽ jey-jeýva Jesús rehe. 
Aipórõ, Herodes ha iñorãirõhára kuéra ojahéi hese, ha oñembohorývo omonde hese ao hepy ha ojeguapáva, mburuvicha guasu mbaʼéicha. Upe rire, Herodes omondo jey Jesúspe Pilato rendápe. 
Upéva upe árape oiko porã jey vaekue oñondive Herodes ha Pilato, upe mboyve katu ndaijaʼéi vaekue ojuehe. 
Pilato ombyaty umi paʼi ruvichápe, mburuvicha kuérape ha opavavépe, 
ha heʼi chupe kuéra: -- Peẽ niko peru chéve ko kuimbaʼe, pejévo hese oikoha oporomopuʼãmba. Che katu ambaʼe porandu chupe pene renondépe, ha ndajuhúi mbaʼeve umi ivaíva peje vaekue chéve hese. 
Ha Herodes upéicha avei, upévare ombou jey ñandéve. Pehecháma, ndojapói niko mbaʼeve ikatu haguã ojejuka. 
Ainupãukáta ha upéi ahejáta oho. 
Páskua arete jave niko, Pilato opoi vaerãva peteĩ yvyrakuápe oĩvagui, oguerohorývo Jerusalén guápe. 
Upépe oñepyrũ osapukaipa hikuái: -- Ndaipóri upéva. Epoi oréve Barrabásgui! 
Barrabás oñemoinge raʼe yvyrakuápe peteĩ ñepuʼãnguére upe távape, ha oporojuka haguére. 
Pilato, opoiségui Jesúsgui, oñeʼẽ jey chupe kuéra. 
Haʼe kuéra katu osapukái hatãve: -- Emosãingo kurusúre! Emosãingo kurusúre! 
Mbohapy jeyha Pilato heʼi jey chupe kuéra: -- Mbaʼe ivaíva piko ojapo raʼe? Che ndajuhúi hese mbaʼeve ivaíva ikatu haguã ojejuka. Ainupãukáta ha upéi ahejáta oho. 
Haʼe kuéra katu osapukái jey-jey, ojerurévo ojehupi haguã kurusúre. Ha heta osapukáigui oiko pe haʼe kuéra oipotáva. 
Pilato upémarõ ojapo pe ojejeruréva chupe. 
Aipórõ opoi pe haʼe kuéra ojerure vaekuégui, pe oĩva yvyrakuápe ñepuʼãnguére ha oporojuka haguére, ha oheja Jesúspe ipópe kuéra. 
Oguerahávo Jesúspe omosãingo haguã kurusúre, ohuguãitĩ hikuái peteĩ kuimbaʼe táva Cirenegua hérava Simón, oúva hína ñúgui. Ha ohupi hikuái ijatiʼýre pe kurusu ogueraha haguã Jesús rapykuéri. 
Heta tavagua ha heta kuña ojaheʼo ha osapukái joáva ñembyasýgui, oho hapykuéri. 
Ha Jesús omaʼẽ hese kuéra ha heʼi: -- Peẽ kuña Jerusalengua, ani pejaheʼo che rehe. Pejaheʼo uvei pende rehe ha pene memby kuérare. 
Oúta hína ára ojeʼétaha: “Ovyʼaiténepa umi ikatuʼỹva imemby, umi kuña imembyʼỹ vaekue ha umi oguerekoʼỹva mitã omongakuaa vaerã.” 
Upépe opavave heʼíne umi yvytýpe: ‘Peʼa ore ári!’, ha umi yvy puʼãme: ‘Ore mokañýna!’ 
Pe yvyra hokývare ojapo ramo péicha, mbaʼépa ndojapói chéne hikuái pe ipirúvare? 
Ogueraha avei hikuái mokõi oporojuka vaekuépe, oñemosãingo haguã kurusúre Jesús ykére. 
Oguahẽvo peteĩ hendápe hérava “Akãngue Renda” omosãingo hikuái Jesúspe kurusúre, ha umi mokõi oporojuka vaekuépe. Peteĩ ijakatúape ha pe ambue ijasúpe. 
Jesús heʼi: “Che ru, eheja rei chupe kuéra, ndoikuaáinteko ojapóva.” Ha umi ñorãirõhára oity poʼa oñombojaʼo haguã umi Jesús aokuére. 
Ha opavave oĩva upépe omaʼẽ joa hikuái hese. Ha mburuvicha kuéra jepeve oñembohory hese, ha heʼi: -- Hetápeko oipysyrõ vaekue. Tojapo ijehe koʼágã, añete ramoha haʼe upe Mesías, Tupã oiporavo vaekue. 
Umi ñorãirõhára oñembohory avei Jesús rehe. Oñemboja, hoʼuka chupe kaguy hái, 
ha heʼi: -- Nde ramo judío kuéra ruvicha guasu, nde voi eñepysyrõ! 
Ha oĩ peteĩ kuatia iñakã ári, heʼíva: ‘Kóva hína judío kuéra ruvicha guasu!’ 
Peteĩva pe oporojuka vaekue, oĩva kurusúre ijykére, oñembohory hese: -- Nde ramo upe Mesías, eñepysyrõ nde, ha ore pysyrõ oréve ave! 
Pe ambue katu ojaʼo upe hapichápe ha heʼi chupe: -- Nderekyhyjéi piko Tupãgui, ñaime niko hína peteĩcha? 
Ñande niko hekópe jahasa asy hína. Oñemyengovia ñandéve hína ñane rembiapo vaikue. Ko kuimbaʼe katu ndojapói mbaʼeve ivaíva. 
Upéi heʼi Jesúspe: -- Jesús, ne manduʼamíke che rehe reñepyrũvo reisãmbyhy. 
Jesús heʼi chupe: -- Añetehápe haʼe ndéve, ko árape reimetaha che ndive yvágape! 
Asaje guive kaʼaru mbyte peve, yvy tuichakue opyta pytũguýpe. 
Kuarahy ndohesapevéi. Ha pe Tupao ryepy pegua ahoja sãingo osoro mbyte rupi. 
Jesús hatã osapukái, ha heʼi: -- Che ru, nde pópe amoĩ che espíritu! Ha heʼívo upéva omano. 
Pe ñorãirõhára ruvicha Romagua ohechávo mbaʼépa oiko, omombaʼete Tupãme, ha heʼi: -- Kóva niko añetehápe Tupã Raʼy raʼe. 
Opavave oĩva upépe ha ohecha mbaʼépa ojehu, oinupã ohóvo ipytiʼa ñembyasýgui. 
Umi oikuaáva Jesúspe opyta mombyrymi. Ha umi kuña oho vaekue hapykuéri Galiléa guive ave, omaʼẽ hikuái upépe. 
oho ohechávo Pilátope, ha ojerure chupe Jesús retekue. 
Omboguejy rire pe kurusúgui, oñuã peteĩ savanáme ha omoĩ pe tyvy ojejapo vaekuépe peteĩ itakuápe, avave oñeñotỹʼỹ haguépe gueteri. 
Upérõ, oñembosakoʼíma hína pytuʼuha ára, oguahẽmbotámava. 
Umi kuña omoirũ vaekue Jesúspe Galiléa guive, oho ha ohecha hikuái upe tyvy ha omaʼẽ mbaʼéichapa oñemoĩ raʼe upépe hetekue. 
Oho jeývo hógape kuéra, ombosakoʼi hikuái mbaʼe ryakuã porã omona haguã Jesús retekuére. Ha umi kuña opytuʼu, pytuʼuha árape heʼiháicha tembiapoukapy.
Pe semána ñepyrũha árape katu, oho jey hikuái upe tyvýpe pyharevete. Ogueraha umi mbaʼe ryakuã porã ombosakoʼi vaekue. 
Oguahẽvo, ojuhu hikuái pe ita ombotýva upe tyvy ndaiporiha hendápe. 
Oike hikuái, ha ndojuhúi Ñandejára Jesús retekue. 
Haʼe kuéra ndoikuaái mbaʼépa heʼíta upévape. Ha peichahágui, ohecha hikuái mokõi kuimbaʼe oñemboʼýva ijypýpe kuéra, oñemondéva ao mimbipápe. 
Kyhyjepópe, ojayvy hikuái yvy peve, ha umi kuimbaʼe katu heʼi chupe kuéra: -- Mbaʼére piko peẽ peheka omanóva apytépe pe oikovévape? 
Ndaipóri ápe. Oikove jeýma. Pene manduʼáke pe heʼi vaekue peẽmere, oĩ ramo gueteri Galiléape: 
Tupã raʼy, ou vaekue yvypóraicha, oñemeʼẽ vaerãha iñangaipáva pópe, oñemosãingo vaerã chupe kurusúre, ha mbohapy ára haguépe oikove jeytaha. 
Upépe haʼe kuéra imanduʼa Jesús heʼi vaekuére. 
Ha ojevývo upe itakuágui, omombeʼu opa koʼã mbaʼe umi 11 apóstolpe ha opavavépe. 
María Magdalena, Juana, Santiago sy María, ha ambue kuña ogueraháva hikuái pe marandu upéva umi apóstolpe. 
Umi apóstolpe guarã katu, itarováva rembiapo pe kuña kuéra heʼíva, ha ndogueroviaséi chupe kuéra. 
Opáichavo, Pedro oho meme pe tyvy oĩháme. Ha omaʼẽvo hyepýpe, ohecha umi savanánte. Ha, oho jey hógape, ohecha ramo eterei pe mbaʼe ojehúva. 
Upe árape voi, mokõi Jesús remimboʼe oho peteĩ táva hérava Emaúspe, opytáva 11 kilómetro rupi Jerusaléngui. 
Oñeʼẽ ohóvo hikuái umi mbaʼe ojehu vaekuére. 
Oñomongeta jave hikuái ohóvo, Jesús ete voi oñemboja ha oñepyrũ oguata hendive kuéra. 
Ha ohechárõ jepe chupe, ndohechakuaái mávapa haʼe. 
Jesús oporandu chupe kuéra: -- Mbaʼe piko peje pehóvo? Opyta hikuái, hovasy ñembyasýgui. 
Ha peteĩva, pe Cleofás hérava, heʼi: -- Nde añoite piko umi oĩ vaekue Jerusalénpe apytégui, pe oikuaaʼỹva mbaʼépa ojehu raʼe upépe, koʼãva koʼã ára ohasa vaekuépe? 
Haʼe oporandu chupe kuéra: -- Ha mbaʼe piko ojehu? Heʼi chupe hikuái: -- Ha pe Jesús Nazaretgua rehegua, peteĩ maranduhára vaekue, ipuʼakapáva ojapóvape ha heʼívape Tupã renondépe ha opavave renondépe. 
Ha umi paʼi ruvicha ha ñande ruvicha kuéra omeʼẽ ojejuka haguã, ha oñemosãingo chupe kurusúre. 
Ore rohaʼarõite vaekue haʼe oipysyrõtaha tetã Israélpe. Ha ojapóma mbohapy ára umi mbaʼe ojehu hague. 
Umi kuña oĩva ore ndive jepe ore mondýi kuri, oho niko hikuái koʼẽ mboyve pe ityvýpe, 
ha ndojuhúi rupi hetekue, oho jey hikuái ha omombeʼu, Tupã remimbou ojechauka hague chupe kuéra, ha heʼi Jesús oikove jeyha. 
Oime ore apytégui ore irũ oho vaekue upe rire pe tyvýpe ha ojuhu umi kuña heʼi hagueichaite. Jesúspe katu ndohechái. 
Aipórõ Jesús heʼi chupe kuéra: -- Ndaikatúi ete voi raʼe peikuaa mbaʼeve ha hasy eterei peẽme perovia haguã opa mbaʼe heʼi vaekue maranduhára kuéra! 
Ndohasái vaerã ngaʼu piko raʼe pe Mesías koʼã mbaʼe, Tupã ndive omimbipa haguã yvágape? 
Upéi oñemoĩ omyesakã chupe kuéra opa umi oñeʼẽhápe hese Ñandejára Ñeʼẽ. Oñepyrũ Moisés kuatia kuéragui ha ohasa ohóvo opa maranduhára kuatia kuérape. 
Oguahẽvo pe táva ohohápe, Jesús ojapo ohóta ramo guaʼu tenonderãvo. 
Haʼe kuéra katu ojoko chupe opyta haguã, heʼívo: -- Epyta ore ndive, kaʼaruetéma niko. Pyharétama hína. Jesús aipórõ opyta hendive kuéra. 
Oguapýmarõ hikuái mesápe, Jesús ohupi ipópe mbuja, omeʼẽ ijaguije Tupãme, ha ombojaʼo ha omeʼẽ peteĩ-teĩme. 
Upe javete ojehesa peʼa hikuái ha oikuaa Jesúspe. Haʼe katu okañy hesa renondégui kuéra. 
Ha heʼi hikuái ojupe: -- Ajépa niko ñande pyʼa hendy vaekue hína ñande pytiʼápe jajúvo tapére, ku omyesakãrõ hína ñandéve Ñandejára Ñeʼẽ? 
Ohaʼarõveʼỹre, ojeity hikuái tapére ha ojevy hikuái Jerusalénpe. Upépe ojuhu hikuái ijaty hína umi 11 apóstol ha iñirũ nguéra, 
heʼíva chupe kuéra: -- Añetehápe oikove jey Ñandejára, ha ojechauka Simónpe. 
Aipórõ haʼe kuéra mokõi omombeʼu mbaʼépa ojehu chupe kuéra tapére, ha mbaʼéichapa oikuaa hikuái Jesúspe ombojaʼóvo mbuja. 
Oñeʼẽ gueteri hikuái koʼã mbaʼére, oñemoĩ ramo Jesús mbytépe kuéra. Omomaitei chupe kuéra ha heʼi: -- Pyʼa guapy peẽme guarã. 
Haʼe kuéra tuicha oñemondýi, oimoʼã ohecha hikuái póra. 
Jesús katu heʼi chupe kuéra: -- Mbaʼére piko peñemondýi? Mbaʼére piko pende pyʼa mokõi, perovia ha ndaperoviái? 
Pemaʼẽ che po ha che pýre. Che haʼe. Pepoko che rehe ha pehecha. Póra niko ndahoʼói ha naikanguéi, pehechaháicha arekoha che. 
Heʼívo péicha, ohechauka chupe kuéra ipo ha ipy. 
Ha ndogueroviaséi hikuái, ovyʼa ha ohecha ramoitereígui. Ha Jesús heʼi chupe kuéra: -- Perekópa koʼápe jaʼu vaerã? 
Omeʼẽ chupe hikuái peteĩ pira mbichy pehẽngue, 
ha haʼe hoʼu henondépe kuéra. 
Upéi katu heʼi: -- Pe ojehu vaekue chéve niko, pe haʼe vaekue peẽme aimérõ gueteri pene ndive: oiko vaerãha che rehe pe oĩva Moisés rembiapoukapýpe, umi maranduhára kuatiápe ha Salmo kuérape. 
Aipórõ oikuaauka chupe kuéra pe Ñandejára Ñeʼẽ, 
ha heʼi: -- Oĩ kuatiápe pe Mesías omano vaerãha, ha oikove jey mbohapy ára haguépe, 
ha hérape ojeʼe vaerãha opa tetãme, ojevy haguã hikuái Tupã gotyo, haʼe oheja rei haguã chupe kuéra iñangaipa. Peñepyrũ Jerusaléngui, 
peẽ pemombeʼu vaerã koʼã mbaʼe. 
Ha che amboúta pende ári pe che Ru oñeʼẽ meʼẽ hague. Peẽ katu pepytánte koʼápe, ko táva guasu Jerusalénpe, oguahẽ peve peẽme pe puʼaka oúva yvágagui. 
Upe rire, Jesús ogueraha chupe kuéra upe távagui okápe, Betania peve, ha ohupi ipo yvate ha ohovasa chupe kuéra. 
Ha pe ohovasa aja chupe kuéra, ojei chugui kuéra ha ojereraha yvágape. 
Haʼe kuéra, omombaʼe guasu rire chupe, oho jey Jerusalénpe vyʼapópe. 
Ha tapia oĩ hikuái Tupaópe omombaʼe guasu Tupãme.
